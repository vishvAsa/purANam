+++
title = "०५९ दशरथविलापः"
title_english = "059 Dasaratha falls unconscious"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-059-Dasharatha_Vilapaha.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/2_ayodhyAkANDam/05-dasharatha-mRtyuH/059_dasharathavilApaH.md">
<details><summary><h3>IITK ...{Loading}...</h3></summary>

Sumantra describes the shadow of sorrow over Ayodhya -- withering plants
and flowers, driedup ponds, immobile animals -- Dasaratha pines for
Rama.



#### श्लोकः
##### मूलम्
इति ब्रुवन्तं तं सूतं सुमन्त्रं मन्त्रिसत्तमम्।  
ब्रूहि शेषं पुनरिति राजा वचनमब्रवीत्॥2.59.1॥

##### शब्दार्थः
राजा king, इति thus, ब्रुवन्तम् while speaking, सूतम् charioteer, मन्त्रिसत्तमम् best of  ministers, तं सुमन्त्रम् that Sumantra, शेषम् the rest, पुनः again, ब्रूहि tell, इति thus, वचनम् words, अब्रवीत् said.

##### आङ्ग्लानुवादः
Listening to the charioteer, the best of ministers (Sumantra), the king asked him to tell the rest.



#### श्लोकः
##### मूलम्
तस्य तद्वचनं श्रुत्वा सुमन्त्रो बाष्पविक्लवः।  
कथयामास भूयोऽपि रामसन्देशविस्तरम्॥2.59.2॥

##### शब्दार्थः
सुमन्त्रः Sumantra, तस्य his, वचनम् words, श्रुत्वा having heard, बाष्पविक्लवः overcome with tears, रामसन्देशविस्तरम् details of Rama's message, भूयोऽपि once again, कथयामास narrated.

##### आङ्ग्लानुवादः
Having heard him, Sumantra, overcome with tears, related further details of Rama's message.



#### श्लोकः
##### मूलम्
जटाः कृत्वा महाराज चीरवल्कलधारिणौ।  
गङ्गामुत्तीर्य तौ वीरौ प्रयागाभिमुखौ गतौ॥2.59.3॥

##### शब्दार्थः
महाराज O king, चीरवल्कलधारिणौ wearing the bark robes, तौ वीरौ those heroes, जटाः matted hair, कृत्वा having made, गङ्गाम् the river Ganga, उत्तीर्य having crossed, प्रयागाभिमुखौ towards Prayaga, गतौ went.

##### आङ्ग्लानुवादः
O King the heroes in bark robes and with matted hair crossed the Ganga and proceeded towards Prayaga.



#### श्लोकः
##### मूलम्
अग्रतो लक्ष्मणो यातः पालयन्रघुनन्दनम्।  
तांस्तथा गच्छतो दृष्ट्वा निवृत्तोऽस्म्यवशस्तदा॥2.59.4॥

##### शब्दार्थः
लक्ष्मणः Lakshmana, रघुनन्दनम् Rama, पालयन् protecting, अग्रतः ahead of him, यातः had gone, तथा that way, गच्छतः going, तान् him, दृष्ट्वा having seen, तदा then, अवशः helplessly, निवृत्तः अस्मि returned.

##### आङ्ग्लानुवादः
Lakshmana walked ahead guarding Rama, the delight of the Raghus. While I returned helplessly seeing them go.



#### श्लोकः
##### मूलम्
ममत्वश्वा निवृत्तस्य न प्रावर्तन्त वर्त्मनि।  
उष्णमश्रु प्रमुञ्चन्तो रामे सम्प्रस्थिते वनम्॥2.59.5॥

##### शब्दार्थः
रामे Rama, वनम् for the forest, सम्प्रस्थिते when setting out, निवृत्तस्य when I returned, मम my, अश्वाः तु as for horses, उष्णम् hot, अश्रुप्रमुञ्चन्तः shedding tears, वर्त्मनि on the path, न प्रावर्तन्त did not proceed.

##### आङ्ग्लानुवादः
When Rama set out for the forest, and I turned back, my horses shedding hot tears were reluctant to walk the path.



#### श्लोकः
##### मूलम्
उभाभ्यां राजपुत्राभ्यामथ कृत्वाहमञ्जलिम्।  
प्रस्थितो रथमास्थाय तद्दुःखमपि धारयन्॥2.59.6॥

##### शब्दार्थः
अथ thereafter, अहम् I, उभाभ्याम् to both, राजपुत्राभ्याम् princess, अञ्जलिम् folded palms, कृत्वा having made, तत् that, दुःखम् अपि grief, धारयन् controlling, रथम् chariot, आस्थाय ascending, प्रस्थितः set out.

##### आङ्ग्लानुवादः
Thereafter, controlling my grief and paying obeisance to both the princes with folded  
palms, I ascended the chariot and returned.



#### श्लोकः
##### मूलम्
गुहेन सार्धं तत्रैव स्थितोऽस्मि दिवसान्बहून्।  
आशया यदि मां रामः पुन श्शब्दापयेदिति॥2.59.7॥

##### शब्दार्थः
रामः Rama, पुनः again, माम् me, शब्दापयेत् यदि if calls me, इति thus, आशया with hope, तत्रैव there itself, गुहेन सार्धम् with Guha, बहून् many (three), दिवसान् अस्मि I waited.

##### आङ्ग्लानुवादः
There along with Guha I waited for (three) days that Rama might call me back.



#### श्लोकः
##### मूलम्
विषये ते महाराज रामव्यसनकर्शिताः।  
अपि वृक्षाः परिम्लानास्सपुष्पाङ्कुरकोरकाः॥2.59.8॥

##### शब्दार्थः
महाराज O great king, ते विषये throughout your empire, वृक्षाः अपि even trees, सपुष्पाङ्कुरकोरकाः with flowers, buds and shoots, रामव्यसनकर्शिताः oppressed on account of the calamity on Rama, परिम्लानाः withered.

##### आङ्ग्लानुवादः
O great king even trees with their flowers, buds and shoots throughout your empire have withered because of the calamity on Rama.



#### श्लोकः
##### मूलम्
उपतप्तोदका नद्यः पल्वलानि सरांसि च।  
परिशुष्कपलाशानि वनान्युपवनानि च॥2.59.9॥

##### शब्दार्थः
नद्यः rivers, उपतप्तोदकाः with heated waters, पल्वलानि ponds, सरांसि च lakes, वनानि forests, उपवनानि च gardens, परिशुष्कपलाशानि have their foliage shrivelled.

##### आङ्ग्लानुवादः
Water in rivers, ponds and lakes has heated up while all the foliage in the forests and gardens have shrivelled.



#### श्लोकः
##### मूलम्
न च सर्पन्ति सत्त्वानि व्यासा न प्रचरन्ति च।  
रामशोकाभिभूतं तन्निष्कूजमभवद्वनम्॥2.59.10॥

##### शब्दार्थः
सत्त्वानि living beings, न च सर्पन्ति are not moving, व्यालाः च wild animals also, नप्रचरन्ति not ranging, तत् वनम् that forest, रामशोकाभिभूतम् overpowered by grief on account of Rama, निष्कूजम् silent, अभवत् became.

##### आङ्ग्लानुवादः
No living being move about and even wild animals roam no more. Overwhelmed with grief on account of Rama a great silence pervades the forest.



#### श्लोकः
##### मूलम्
लीनपुष्करपत्राश्च नरेन्द्र कलुषोदकाः।  
सन्तप्तपद्माः पद्मिन्यो लीनमीनविहङ्गमाः॥2.59.11॥

##### शब्दार्थः
नरेन्द्र O king, पद्मिन्यः lotus lakes, लीनपुष्करपत्राः च with the shrivelled blue lotus leaves submerged in water, कलुषोदकाः with waters turbid, सन्तप्तपद्माः withered lotuses, लीनमीनविहङ्गमाः devoid of fishes and birds.

##### आङ्ग्लानुवादः
The water in the lotus lakes, O king, has become turbid. The blue lotuses have withered and their shrivelled petals are submerged in water. The fishes and aquatic birds are hidden under waters.



#### श्लोकः
##### मूलम्
जलजानि च पुष्पाणि माल्यानि स्थलजानि च।  
नाद्य भान्त्यल्पगन्धीनि फलानि च यथापुरम्॥2.59.12॥

##### शब्दार्थः
जलजानि born in water, पुष्पाणि flowers, स्थलजानि born on the land, माल्यानि garlands of flowers, फलानि च fruits, अद्य now, अल्पगन्धीनि with scant fragrance, यथापुरम् as before, न भान्ति do not shine.

##### आङ्ग्लानुवादः
Bunches of flowers grown in water and on land, as well as fruits with their scant fragrance do not shine as before.



#### श्लोकः
##### मूलम्
अत्रोद्यानानि शून्यानि प्रलीनविहगनि च।  
न चाभिरामा नारामान्पश्यामि मनुजर्षभ॥2.59.13॥

##### शब्दार्थः
अत्र there, उद्यानानि gardens, शून्यानि are deserted, प्रलीनविहगानि च with birds vanished (into the depth of woods), मनुजर्षभ O (best) among men, आरामान् parks, अभिरामन् as beautiful, न पश्यामि I do not see.

##### आङ्ग्लानुवादः
Pleasuregardens are all deserted as the birds have vanished. O best of men, as such they do not look beautiful.



#### श्लोकः
##### मूलम्
प्रविशन्तमयोध्यां मां न कश्चिदभिनन्दति।  
नरा राममपश्यन्तो निश्श्वसन्ति मुहुर्मुहुः॥2.59.14॥

##### शब्दार्थः
अयोध्यायाम् Ayodhya, प्रविशन्तम् entering, कश्चित् any one, न अभिनन्दति is not greeting, नराः people, रामम् Rama, अपश्यन्तः without beholding, मुहुर्मुहुः again and again, निश्श्वसन्ति are heaving sighs.

##### आङ्ग्लानुवादः
None greeted me when I entered Ayodhya, People heaved sighs repeatedly when they did not see Rama.



#### श्लोकः
##### मूलम्
देव राजरथं दृष्ट्वा विना राममिहागतम्।  
दुःखादश्रुमुखस्सर्वो राजमार्गगतो जनः॥2.59.15॥

##### शब्दार्थः
देव O lord, विना रामम् without Rama, इह here, आगतम् arrived, राजरथम् royal chariot, दृष्ट्वा having seen, राजमार्गगतः thronged the highway, सर्वः all, जनः people, दुःखात् due to agony, अश्रुमुखः with tears on their faces.

##### आङ्ग्लानुवादः
Beholding the royal chariot arrive without Rama, all were on the highway shedding tears of anguish.



#### श्लोकः
##### मूलम्
हर्म्यैर्विमानैः प्रासादैरवेक्ष्यरथमागतम्।  
हाहाकारकृतानार्यो रामादर्शनकर्शिताः॥2.59.16॥

##### शब्दार्थः
नार्यः women, हर्म्यैः from mansions, विमानैः from sevenstoried buildings, प्रासादैः from  
royal palaces, आगतम् arrived, रथम् chariot, अवेक्ष्य having seen, रामादर्शनकर्शिताः afflicted by the absence of Rama, हाहाकारकृताः cried 'Alas, Alas'.

##### आङ्ग्लानुवादः
When the women from mansions, sevenstoried buildings and from royal palaces saw the chariot without Rama, they, overwhelmed with sorrow, cried, 'Alas, Alas'.



#### श्लोकः
##### मूलम्
आयतैर्विमलैर्नेत्रैरश्रुवेगपरिप्लुतैः।  
अन्योन्यमभिवीक्षन्तेऽव्यक्तमार्ततराः स्त्रियः॥2.59.17॥

##### शब्दार्थः
स्त्रियः women, आर्ततराः in deep anguish, आयतैः with large, विमलैः bright, अश्रुवेगपरिप्लुतैः flooded with gushing tears, नेत्रैः with their eyes, अव्यक्तम् silently, अन्योन्यम् one another, अभिवीक्षन्ते are looking at.

##### आङ्ग्लानुवादः
The women, with their large, bright eyes flooded with gushing tears looked in silence at one another in deep anguish.



#### श्लोकः
##### मूलम्
नामित्राणां न मित्राणामुदासीनजनस्य च।  
अहमार्ततया किञ्चिद्विशेषमुपलक्षये॥2.59.18॥

##### शब्दार्थः
अहम् I, आर्ततया in great agony, अमित्राणाम् among those who are not friends, किञ्चित् even a little, विशेषम् diference, न उपलक्षये could not see, मित्राणाम् among friends, उदासीनजनस्य of people indifferent, न could not see.

##### आङ्ग्लानुवादः
I did not see any difference in the degree of anguish among friends, those who are not friends and and those who are indifferent. (The degree of agony was same in all).



#### श्लोकः
##### मूलम्
अप्रहृष्टमनुष्या च दीननागतुरङ्गमा।  
आर्तस्वरपरिम्लाना विनिश्श्वसितनिस्स्वना॥2.59.19॥  
निरानन्दा महाराज रामप्रव्राजनातुरा।  
कौसल्या पुत्रहीनेव अयोध्या प्रतिभाति मा॥2.59.20॥

##### शब्दार्थः
महाराज O great king, अप्रहृष्टमनुष्या च people cheerless, दीननागतुरङ्गमा spiritless elephants and horses, आर्तस्वरपरिम्लाना with agonised voices and pale faces, विनिश्वसित निस्स्वना with deep sighs, निरानन्दा depressed, रामप्रव्राजनातुरा distressed due to Rama's exile, पुत्रहीना deprived of her son, कौसल्या इव like Kausalya, मा प्रतिभाति appears to me.

##### आङ्ग्लानुवादः
O maharaja, Ayodhya is filled with cheerless people with deep sighs, agonised voices and pale faces depressed and distressed due to Rama's exile. (Even) elephants and horses look spiritless. For me it (the city) resembles (dejected) Kausalya deprived of her son.



#### श्लोकः
##### मूलम्
सूतस्य वचनं श्रुत्वा वाचा परमदीनया।  
बाष्पोपहतया राजा तं सूतमिदमब्रवीत्॥2.59.21॥

##### शब्दार्थः
राजा king, सूतस्य charioteer's, वचनम् words, श्रुत्वा having heard, परमदीनया deeply dejected, बाष्पोपहतया choked with tears, वाचा with a voice, तं सूतम् to the charioteer, इदम् these words, अब्रवीत् said.

##### आङ्ग्लानुवादः
At these words of the charioteer, the king in deep distress replied with a voice choked  
with tearsः



#### श्लोकः
##### मूलम्
कैकेय्या विनियुक्तेन पापाभिजनभावया।  
मया न मन्त्रकुशलैर्वृद्धैस्सह समर्थितम्॥2.59.22॥

##### शब्दार्थः
पापाभिजनभावया by one who has wicked relations and sinful intention, कैकेय्या by Kaikeyi, विनियुक्तेन having been incited, मया by me, मन्त्रकुशलैः with men skilled in giving advice, वृद्धैः सह with seniors, न समर्थितम् was not consulted.

##### आङ्ग्लानुवादः
Incited by Kaikeyi of sinful relations and sinful motive, I did not consult expert, elderly counsellers.



#### श्लोकः
##### मूलम्
न सुहृद्भिर्नचामात्यैर्मन्त्रयित्वा न नैगमैः।  
मयायमर्थस्सम्मोहात् स्त्रीहेतोस् सहसा कृतः॥2.59.23॥

##### शब्दार्थः
सुहृद्भिः with friends, अमात्यैः with ministers, नैगमैः च with men of prudence, न मन्त्रयित्वा without consulting, मया by me, अयम् this, अर्थः act, स्त्रीहेतोः for the sake of a woman, सहसा in great haste, कृतः committed.

##### आङ्ग्लानुवादः
For the sake of a woman, this act was committed in great haste, without consulting friends or ministers or men of prudence.



#### श्लोकः
##### मूलम्
भवितव्यतया नूनमिदं वा व्यसनं महत्।  
कुलस्यास्य विनाशाय प्राप्तं सूत यदृच्छया॥2.59.24॥

##### शब्दार्थः
सूत O charioteer, वा otherwise, इदम् this, महत् great, व्यसनम् calamity, भवितव्यतया because it was destined to happen this way, अस्य this, कुलस्य race's, विनाशाय for destruction, यदृच्छया wilfully, प्राप्तम् has befallen, नूनम् surely.

##### आङ्ग्लानुवादः
Surely it is destiny and this calamity has befallen for the wilful destruction of the (entire) race, O charioteer



#### श्लोकः
##### मूलम्
सूत यद्यस्ति ते किञ्चिन्मया तु सुकृतं कृतम्।  
त्वं प्रापयाऽऽशु मां रामं प्राणास्सन्त्वरयन्तिमाम्॥2.59.25॥

##### शब्दार्थः
सूत O Charioteer, मया by me, ते to you, किंचित् even a little, सुकृतम् favour, कृतम् अस्ति यदि  if it has been rendered, त्वम् you, आशु quickly, माम् me, रामम् to Rama, प्रापय take, प्राणाः life, माम् me, संत्वरयन्ति are hastening me up.

##### आङ्ग्लानुवादः
O Charioteer, if ever I have rendered you any favour, quickly  take me to Rama. My life is hastening me (fast running out).



#### श्लोकः
##### मूलम्
यद्यद्यापि ममैवाज्ञा निवर्तयतु राघवम्।  
न शक्ष्यामि विना रामं मुहूर्तमपि जीवितुम्॥2.59.26॥

##### शब्दार्थः
अद्यापि even now, मम my, आज्ञैव by command, राघवम् Rama, निवर्तयतु be brought back, रामं विना without Rama, मुहूर्तमपि even for a moment, जीवितुम् to live, न शक्ष्यामि am not able.

##### आङ्ग्लानुवादः
If my command prevails today, Rama may be brought back. Without Rama I cannot live for a moment even.



#### श्लोकः
##### मूलम्
अथवाऽपि महाबाहुर्गतो दूरं भविष्यति।  
मामेव रथमारोप्य शीघ्रं रामाय दर्शय॥2.58.27॥

##### शब्दार्थः
अथवा or otherwise also, महाबाहुः mightyarmed, दूरम् far away, गतः भविष्यति must have gone, मामेव me alone, रथम् on the chariot, आरोप्य placing, शीघ्रम् quickly, रामाय to Rama, दर्शय show.

##### आङ्ग्लानुवादः
Otherwise if (you think) the mightyarmed (Rama) has gone too far then quickly put me in the chariot, and show me Rama (Carry me to him).



#### श्लोकः
##### मूलम्
वृत्तदंष्ट्रो महेष्वासः क्वासौ लक्ष्मणपूर्वजः।  
यदि जीवामि साध्वेनं पश्येयं सीतया सह॥2.59.28॥

##### शब्दार्थः
वृत्तदंष्ट्रः one with wellshaped teeth, महेष्वासः a great archer, असौ that, लक्ष्मणपूर्वजः elder brother of Lakshmana, Rama, क्व where is he?, एनम् him, सीतया सह along with Sita, साधु well, पश्येयं यदि if I can see him, जीवामि I can live.

##### आङ्ग्लानुवादः
Where is that Rama, elder brother to Lakshmana who has wellshaped teeth and wields a mighty bow? If I can see him along with Sita I will survive.



#### श्लोकः
##### मूलम्
लोहिताक्षं महाबाहुमामुक्तमणिकुण्डलम्।  
रामं यदि न पश्येयं गमिष्यामि यमक्षयम्॥2.59.29॥

##### शब्दार्थः
लोहिताक्षम् one with redcoloured eyes, महाबाहुम् mightyarmed, आमुक्तमणिकुण्डलम् wearing earrings bedecked with gems, रामम् Rama, न पश्येयं यदि if I cannot see him, यमक्षयम् kingdom of Yama, lord of death, गमिष्यामि I will go.

##### आङ्ग्लानुवादः
If I cannot see Rama of redcoloured eyes, the mightyarmed one and wearing earrings bedecked with precious stones I shall surely go to the abode of Yama, the god of death.



#### श्लोकः
##### मूलम्
अतो नु किं दुःखतरं सोऽहमिक्ष्वाकुनन्दनम्।  
इमामवस्थामापन्नो नेह पश्यामि राघवम्॥2.59.30॥

##### शब्दार्थः
इमाम् this, अवस्थाम् condition, आपन्नः having reached, सः अहम् such me, इक्ष्वाकुकुलनन्दनम्  Delight of the Ikshvakus, राघवम् Rama, इह now, न पश्यामि see not, अतः than this, दुःखतरम् greater sorrow,  किं नु what more.

##### आङ्ग्लानुवादः
What else can be of greater sorrow to me who having reached this state, am still unable to see Rama?



#### श्लोकः
##### मूलम्
हा राम रामानुज हा हा वैदेहि तपस्विनि।  
न मां जानीत दुःखेन म्रियमाणतमनाथवत्॥2.59.31॥

##### शब्दार्थः
हा राम Ah Rama, हा रामानुज Ah Lakshmana, तपस्विनि the unfortunate, हा वैदेहि Ah Vaidehi,  माम् me, दुःखेन due to grief, अनाथवत् like an orphan, म्रियमाणम् dying, न जानीत you do not know.

##### आङ्ग्लानुवादः
Ah Rama, Ah Lakshmana, Ah unfortunate Vaidehi, you do not know that I am dying  like an orphan because of my grief.



#### श्लोकः
##### मूलम्
स तेन राजा दुःखेन भृशमर्पितचेतनः।  
अवगाढस्सुदुष्पारं शोकसागरमब्रवीत्॥2.59.32॥

##### शब्दार्थः
तेन दुःखेन by that sorrow, भृशम् extremely, अर्पित चेतनः with enfeebled mind,  सः राजा that king, सुदुष्पारम् difficult to cross, शोकसागरम् sea of sorrow, अवगाढः immersed, अब्रवीत् said.

##### आङ्ग्लानुवादः
The king whose mind was extremely enfeebled due to grief and who was immersed in  
a sea of tears which he was unable to cross continuedः



#### श्लोकः
##### मूलम्
रामशोकमहाभोगस्सीताविरहपारगः।  
श्वसितोर्मि महावर्तो बाष्पफेनजालाविलः॥2.59.33॥  
बाहुविक्षेपमीनौघो विक्रन्दित महास्वनः।  
प्रकीर्णकेशशैवालः कैकेयीबडबामुखः॥2.59.34॥  
ममाश्रुवेगप्रभवः कुब्जावाक्यमहाग्रहः।  
वरवेलो नृशंसाया रामप्रव्राजनायतः॥2.59.35॥  
यस्मिन्बत निमग्नोऽहं कौसल्ये राघवं विना।  
दुस्तरो जीवता देवि मयाऽयं शोकसागरः॥2.59.36॥

##### शब्दार्थः
देवि O queen, कौशल्ये Kausalya, अहम् I, यस्मिन् in which, निमग्नः immersed, (असौ this,  
शोकसागरः ocean of sorrow), रामशोकमहाभोगः sorrow due to Rama's separation as its breadth, सीताविरहपारगः Sita's separation as its other shore, श्वसितोर्मिमहावर्तः sighs as its turbulent waves and whirlpools, बाष्पफेनजलाविलः tears as its foam and turbid waters, बाहुविक्षेपमीनौघः waving of the arms as fishes, विक्रन्दितमहास्वनः cries of agony as its roar, प्रकीर्णकेशशैवालः dishevelled hair as its moss, कैकेयीबडबामुखः Kaikeyi as mouth of Badaba mythical seamare, मम to me, अश्रुवेगप्रभवः source of copious tears, कुब्जावाक्यमहाग्रहः the words of hunchback (Manthara) as monstrous crocodiles, नृशंसायाः cruel, वरवेल boons as shores, रामप्रव्राजनायतः exile of Rama as its expanse, अयम् this, शोकसागरः sea of sorrow, राघवं विना without Rama, मया by me, जीवता with my life, दुस्तरः difficult to cross, बत on what a pity

##### आङ्ग्लानुवादः
O queen Kausalya, I am completely immersed in this ocean of sorrow. The misfortune due to Rama's separation is its breadth. Sita's separation is the other end of the shore. Sighs are its turbulent waves and whirlpools. Tears are its foam and turbid waters. Waving of arms is its fishes. Cries of agony are its roars. My dishevelled hair is its moss. Kaikeyi is the mouth of Badaba. My copious tears are its source. Words of the hunchback (Manthara) are the monstrous crocodiles. The cruel boons to Kaikeyi are its shores. Without Rama I cannot cross  this sea of sorrow alive. Ah, what  
a pity



#### श्लोकः
##### मूलम्
अशोभनं योऽहमिहाद्य राघवं दिदृक्षमाणो न लभे सलक्ष्मणम्।  
इतीव राजा विलपन्महायशाः पपात तूर्णं शयने समूर्छितः॥2.59.37॥

##### शब्दार्थः
यः he who, अहम् I, अद्य now, दिदृक्षमाणः wishing to see, सलक्ष्मणम् with Lakshamana, राघवम् Rama, इह here, न लभे unable to get them, अशोभनम् inauspicious, इतीव in this way, महायशाः of great reknown, सः राजा that king, विलपन् lamenting, मूर्छितः lying unconcsious, तूर्णम् immediately, शयने on the bed, पपात fell.

##### आङ्ग्लानुवादः
Though I wish I cannot see Rama together with Lakshmana. Indeed this is very unfortunate. Lamenting thus, king Dasaratha of great reknown fell on the bed, unconscious.



#### श्लोकः
##### मूलम्
इति विलपति पार्थिवे प्रणष्टे करुणतरं द्विगुणं च रामहेतोः।  
वचनमनुनिशम्य तस्य देवी भयमगमत्पुनरेव राममाता॥2.59.38॥

##### शब्दार्थः
पार्थिवे king, रामहेतोः for the sake of Rama, करुणतरम् in greater grief, द्विगुणं च doubly, विलपति lamenting, प्रणष्टे losing senses, राममाता Rama's mother, देवी queen Kausalya, तस्य वचनम् his words, अनुनिशम्य having heard, पुनरेव once again, भयम् fear, अगमत् seized.

##### आङ्ग्लानुवादः
Wailing, Dasaratha fell unconscious. He was doubly grieved due to his yearning for Rama. Rama's mother was seized with fear hearing those lamentations.  

#### समाप्तिः
 श्रीमद्रामायणे वाल्मीकीय आदिकाव्ये अयोध्याकाण्डे एकोनषष्टितमस्सर्गः॥  
Thus ends  the fiftyninth sarga in Ayodhyakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/2_ayodhyAkANDam/05-dasharatha-mRtyuH/059_dasharathavilApaH.md">
<details><summary><h3>भूषणम् ...{Loading}...</h3></summary>



\[इति ब्रुवन्तं तं सूतं सुमन्त्रं मन्त्रिसत्तमम् ।  

ब्रूह्यशेषं पुनरिति राजा वचनमब्रवीत्  ॥  २।५९।१  ॥   

तस्य तद्वचनं श्रुत्वा सुमन्त्रो बाष्पविक्लवः ।  

कथयामास भूयो ऽपि रामसन्देशविस्तरम्  ॥  २।५९।२  ॥   

जटाः कृत्वा महाराज चीरवल्कलधारिणौ ।  

गङ्गामुत्तीर्य्य तौ वीरौ प्रयागाभिमुखौ गतौ  ॥  २।५९।३  ॥   

अग्रतो लक्ष्मणो यातः पालयन् रघुनन्दनम् ।  

अनन्तरं च सीताथ राघवो रघुनन्दनः ।  

तांस्तथा गच्छतो दृष्ट्वा निवृत्तोस्म्यवशस्तदा  ॥  २।५९।४  ॥ \]  

  

मम त्वश्वा निवृत्तस्य न प्रावर्तन्त वर्त्मनि ।  

उष्णमश्रु प्रमुञ्चन्तो रामे सम्प्रस्थिते वनम्  ॥  २।५९।१  ॥   

ममेति । मम वर्त्मनि मत्सम्बन्धिनि मार्गे । न प्रावर्त्तन्त,
नववियोगक्लेशादिति भावः  ॥  २।५९।१  ॥   

  

उभाभ्यां राजपुत्राभ्यामथ कृत्वाहमञ्जलिम् ।  

प्रस्थितो रथमास्थाय तद्दुःखमपि धारयन्  ॥  २।५९।२  ॥   

उभाभ्यामिति । राजपुत्राभ्यामिति चतुर्थी । तद्दुःखं तादृशं दुःखम्  ॥ 
२।५९।२  ॥   

  

गुहेन सार्धं तत्रैव स्थितो ऽस्मि दिवसान् बहून् ।  

आशया यदि मां रामः पुनःशब्दापयेदिति  ॥  २।५९।३  ॥   

मुहेन सार्धं तत्स्नेहितजनसन्दर्शनमपि क्लेशावहमिति भावः । तत्रैव नतु
वर्त्मनि । दिवसानिति बहुवचनेन कपिञ्जलाधिकरणन्यायेन त्रित्वसिद्धिरित्येके
। वस्तुवस्तु वनस्पतिमूले एकदिनं भरद्वाजाश्रमे द्वितीयं यमुनातीरे तृतीयं
चतुर्थे चित्रकूटप्रवेशः पञ्चमे गुहचारैस्तत्सर्वं निवेदितं षष्ठे
सूतनिर्गमः । यद्वा द्वितीयदिने भरद्वाजाश्रमे रामस्य
चित्रकूटगमनव्यवसायात् । तृतीयदिने चारैर्निवेदनं चतुर्थे सूतनिर्गमः अतः
त्रीन् दिवसान् गङ्गाकूले स्थितोस्मीत्यर्थः । बहूनिति विशेषणात्
रामवियोगेन एकैकस्य दिवसस्य कल्पवत् प्रतिभानमिति दर्शितम् ।
पुनःशब्दापयेत् पुनराह्वयेत् । वनचरमुखेनेति हृदयम् । शब्दशब्दाण्णौ
तत्कृतापुगन्तोप्ययमस्ति । अतो ऽङ्कापयतीत्यादिवत् सिद्धम्  ॥  २।५९।३  ॥   

  

विषये ते महाराज रामव्यसनकर्शिताः ।  

अपि वृक्षाः परिम्लानाः सपुष्पाङ्कुरकोरकाः  ॥  २।५९।४  ॥   

अथ रामस्य सर्वान्तर्यामितादात्म्यं सूचयितुं सर्वेषां रामविरहक्लेशं
वर्णयति । यद्वा कैकेयीप्रियार्थमविचारेण सहसाकृतं कार्यं
सर्वक्षोभनिमित्तमभूदित्याद--विषय इत्यादि । विषये देशे । "देशविषयौ
तूपवर्तनम्" इत्यमरः । अपिशब्देन लतादयः समुच्चीयन्ते । व्याध्यादिना
एकदेशग्लानिं व्यावर्तयितुं सपुष्पेत्यादि । सपुष्पाङ्कुरकोरकाः पुष्पाणि
अभिनवविकसितानि, अङ्कुराः शाखासु नवपल्लवोद्भेदाः, कोरकाः कलिकाः "कलिका
कोरकः पुमान्" इत्यमरः । तैः सहिता वृक्षा अपि परिम्लानाः,
कठिनकोमलविभागमन्तरेणापि सर्वमेकदैव परिम्लानमभूदित्यर्थः  ॥  २।५९।४  ॥   

  

उपतप्तोदका नद्यः पल्वलानि सरांसि च ।  

परिशुष्कपलाशानि वनान्युपवनानि च  ॥  २।५९।५  ॥   

उपतप्तोदका इति । अकार्त्स्न्येनोपतप्तत्वव्युदासायोदकपदम्,
तेनातपकार्योपतापव्यावृत्तिः । पल्वलानि सरांसि च । पल्वलानीति
दृष्टान्तार्थम् । एवं वनानीत्यपि । अनेनाल्पाधिकविभागमन्तरेण परितप्तत्वं
द्योत्यते । उपतप्तोदका इति पदं लिङ्गविपरिणामेन पल्वलादौ योजनीयम् । वनानि
सन्ततजलसेकमन्तरेण प्रवृद्धानि कठिनाकाराणि । उपवनानि जलसेकेन
प्रवृद्धान्यतिकोमलानि । परिशुष्कपलाशानि एकरूपेण शुष्कपत्राणि "पत्रं
पलाशम्" इत्यमरः  ॥  २।५९।५  ॥   

  

न च सर्पन्ति सत्त्वानि व्याला न प्रचरन्ति च ।  

रामशोकाभिभूतं तन्निष्कूजमभवद्वनम्  ॥  २।५९।६  ॥   

नेति । न सर्पन्ति न गच्छन्ति किन्तु स्तब्धतया तिष्ठन्ति । सत्त्वानि
जन्तवः । व्यालाः हिंस्रपशवः सर्वदा संचारस्वभावा गजा वा । न प्रचरन्ति
आहारार्थमपि न सञ्चरन्तीत्यर्थः । गमनवच्छब्दोपि नास्तीत्याह निष्कूजमिति ।
निष्कूजं निश्शब्दम्  ॥  २।५९।६  ॥   

  

लीनपुष्करपत्राश्च नरेन्द्र कलुषोदकाः ।  

सन्तप्तपद्माः पद्मिन्यो लीनमीनविहङ्गमाः  ॥  २।५९।७  ॥   

लीनपुष्करपत्राः ग्लान्यतिशयेन जलान्तर्विलीनपद्मपत्राः लीनाः सञ्चाररहिताः
विहङ्गमाः जलकाकादयः  ॥  २।५९।७  ॥   

  

जलजानि च पुष्पाणि माल्यानि स्थलजानि च ।  

नाद्य भान्त्यल्पगन्धीनि फलानि च यथापुरम्  ॥  २।५९।८  ॥   

जलजानीति । माल्यानि पुष्पाणि । "माल्यं पुष्पे पुष्पदाम्नि" इति वैजयन्ती
। यथापुरं यथा पूर्वम् । अल्पगन्धीनीति मत्वर्थीय इनिः । स्वभावस्य
दुस्त्यजत्वादल्पत्वम् । फलानि रसालपनसादीनि  ॥  २।५९।८  ॥   

  

अत्रोद्यानानि शून्यानि प्रलीनविहगानि च ।  

न चाभिरामानारामान् पश्यामि मनुजर्षभ  ॥  २।५९।९  ॥   

प्रविशन्तमयोध्यां मां न कश्चिदभिनन्दति ।  

नरा राममपश्यन्तो निश्वसन्ति मुहुर्मुहुः  ॥  २।५९।१०  ॥   

अत्रेति । उद्यानानि आक्रीडाः "पुमानाक्रीड उद्यानम्" इत्यमरः । शून्यानि
निर्जनानि । प्रलीनाः नीडेषु मूर्च्छिताः विहगाः शुकपिकशारिकादयः येषु तानि
तथोक्तानि । आरामान् कृत्रिमवनानि "आरामः स्यादुपवनं कृत्रिमं वनमेव यत्"
इत्यमरः । न चाभिरामान् किन्तु निःश्रीकान् पश्यामीत्यर्थः  ॥  २।५९।९१०
 ॥   

  

देव राजरथं दृष्ट्वा विना राममिहागतम् ।  

दुःखादश्रुमुखः सर्वो राजमार्गगतो जनः  ॥  २।५९।११  ॥   

देवराजरथमिति । देवराजरथमित्यत्र देवेति सम्बोधनम्  ॥  २।५९।११  ॥   

  

हर्म्यैर्विमानैः प्रासादैरवेक्ष्य रथमागतम् ।  

हाहाकारकृता नार्यो रामादर्शनकर्शिताः  ॥  २।५९।१२  ॥   

आयतैर्विमलैर्नेत्रैरश्रुवेगपरिप्लुतैः ।  

अन्योन्यमभिवीक्षन्ते ऽव्यक्तमार्ततराः स्त्रियः  ॥  २।५९।१३  ॥   

हर्म्यैरित्यादिश्लोकद्वयमेकान्वयम् । हाहाकारकृताः कृतहाहाकाराः ।
आयतैरित्यश्रुवेगातिशयोक्त्यर्थः । निरञ्जनत्वं द्योतयितुं
विमलैरित्युक्तम् । अभिवीक्षन्तेव्यक्तमित्यत्र अव्यक्तमिति पदच्छेदः  ॥ 
२।५९।१२१३  ॥   

  

नामित्राणां न मित्राणामुदासीनजनस्य च ।  

अहमार्ततया किञ्चिद्विशेषमुपलक्षये  ॥  २।५९।१४  ॥   

नामित्राणामिति । उदासीनेत्यत्रापि नञनुषच्यते । अमित्राणां तवेति शेषः ।
रामस्यामित्रप्रसङ्गाभावात् । यद्वा पौरजनस्यामित्राणां पौरजनस्य
मित्राणाञ्च उदासीनजनस्य उदासीनजनापेक्षया आर्ततया हेतुना विशेषं नोपलक्षये
।  

कुत्रचित्पुरुषे मित्राणि च न स्वकार्य्याणि कुर्वन्ति नापि शत्रवोपीति
भावः  ॥  २।५९।१४  ॥   

  

अप्रहृष्टमनुष्या च दीननागतुरङ्गमा ।  

आर्तस्वरपरिम्लाना विनिश्वसितनिस्वना  ॥  २।५९।१५  ॥   

निरानन्दा महाराज राम प्रव्राजनातुरा ।  

कौसल्या पुत्रहीनेव अयोध्या प्रतिभाति मा  ॥  २।५९।१६  ॥   

सूतस्य वचनं श्रुत्वा वाचा परमदीनया ।  

बाष्पोपहतया राजा तं सूतमिदमब्रवीत्  ॥  २।५९।१७  ॥   

अप्रहृष्टमनुष्येत्यादि श्लोकद्वयमेकान्वयम् । विनिश्वसितनिस्वना
दीर्घनिश्वासस्वनयुक्ताः । यद्वा विनिश्वसितस्येव निस्वनो यस्याः सा ।
व्याधिविशेषोपरुद्धनिश्वासजनवदविरतहाहाकारयुक्तेत्यर्थः । सन्निहितत्वेन
कौसल्यां दृष्टान्तीकरोति । पुत्रहीना पुत्रवियुक्ता । एतावता प्रबन्धेन
रामस्य सर्वात्मकता ऋषिणा ऽनुसंहितेति प्रबन्धगतवस्तुध्वनिः  ॥  २।५९।१५१७
 ॥   

  

कैकेय्या विनियुक्तेन पापाभिजनभावया ।  

मया न मन्त्रकुशलैर्वृद्धैः सह समर्थितम्  ॥  २।५९।१८  ॥   

सुमन्त्रे पृष्टस्योत्तरमभिधाय ततोधिकं राज्यपुरुषक्षोभादिकं कथयति सति
तन्ममाकृत्यकरणद्योतनार्थमिति बुद्ध्वाङ्गीकारेणोत्तरमाह--कैकेय्येति ।
विनियुक्तेन "प्रतिज्ञां प्रतिजानीष्व यदि त्वं कर्तुमिच्छसि । अथ
तद्व्याहरिष्यामि यदभिप्रार्थितं मया  ॥ " इत्युक्तक्रमेण विशेषेण नियोगं
प्रापितेनेत्यर्थः। पापाभिजनभावया पापविषयजन्मभूम्यभिप्राययुक्तया। यद्वा
पापो योऽभिजनभावः कुलक्रमागतोऽभिप्रायः स यस्यास्तया "कुलेप्यभिजनो
जन्मभूमौ" इत्यमरः। "शंस मे जीव वा मा वा न मामुपहसिष्यसि" इत्युक्तवत्या
मात्रा तुल्यस्वभावयेत्यर्थः। न समर्थितं न विचारितम्  ॥  २।५९।१८  ॥   

  

न सुहृद्भिर्न चामात्यैर्मन्त्रयित्वा च नैगमैः ।  

मयायमर्थः सम्मोहात् स्त्रीहेतोः सहसा कृतः  ॥  २।५९।१९  ॥   

न सुहृद्भिरिति । निगमः पुरं "पुरं वणिक्पथो वेदो निगमः" इत्यमरः । तत्र
भवा नैगमाः तैः । अत्रापि नेत्यनुषज्यते । अयमर्थः रामप्रवासनरूपार्थः ।
सुहृद्भिर्मन्त्रयित्वा न कृतः अमात्यैश्च मन्त्रयित्वा न कृतः नैगमैश्च
मन्त्रयित्वा न कृतः किन्तु स्त्रीहेतोः सम्मोहात् सहसा कृतः  ॥  २।५९।१९
 ॥   

  

भवितव्यतया नूनमिदं वा व्यसनं महत् ।  

कुलस्यास्य विनाशाय प्राप्तं सूत यदृच्छया  ॥  २।५९।२०  ॥   

भवितव्यतयेति । अथवा इदं व्यसनं यदृच्छया दृष्टहेतुं विना भवितव्यतया पापेन
प्राप्तमिति सम्बन्धः  ॥  २।५९।२०  ॥   

  

सूत यद्यस्ति ते किञ्चिन्मया तु सुकृतं कृतम् ।  

त्वं प्रापयाशु मां रामं प्राणाः संत्वरयन्ति माम्  ॥  २।५९।२१  ॥   

सूतेति । ते तुभ्यं सुकृतमुपकारः । संत्वरयन्ति निर्जिगमिषन्तीत्यर्थः  ॥ 
२।५९।२१  ॥   

  

यद्यद्यापि ममैवाज्ञा निवर्त्तयतु राघवम् ।  

न शक्ष्यामि विना रामं मुहूर्त्तमपि जीवितुम्  ॥  २।५९।२२  ॥   

अथवापि महाबाहुर्गतो दूरं भविष्यति ।  

मामेव रथमारोप्य शीघ्रं रामाय दर्शय  ॥  २।५९।२३  ॥   

यदीति । अद्यापि अस्यां विपद्यपि, ममैवाज्ञा यदि प्रवर्तते तदा राघवं
निवर्तय । तुशब्दो ऽवधारणे  ॥  २।५९।२२२३  ॥   

  

वृत्तदंष्ट्रो महेष्वासः क्वासौ लक्ष्मणपूर्वजः ।  

यदि जीवामि साध्वेनं पश्येयं सीतया सह  ॥  २।५९।२४  ॥   

वृत्तदंष्ट्रः इति । वृत्तदंष्ट्रः कुन्दकुड्मलाकारदंष्ट्रः । यदि पश्येयं
जीवामीति सम्बन्धः  ॥  २।५९।२४  ॥   

  

लोहिताक्षं महाबाहुमामुक्तमणिकुण्डलम् ।  

रामं यदि न पश्येयं गमिष्यामि यमक्षयम्  ॥  २।५९।२५  ॥   

लोहिताक्षमिति । आमुक्तमणिकुण्डलं धृतरत्नकुण्डलम्  ॥  २।५९।२५  ॥   

  

अतो नु किं दुःखतरं योहमिक्ष्वाकुनन्दनम् ।  

इमामवस्थामापन्नो नेह पश्यामि राघवम्  ॥  २।५९।२६  ॥   

हा राम रामानुज हा हा वैदेहि तपस्विनि ।  

न मां जानीत दुःखेन म्रियमाणमनाथवत्  ॥  २।५९।२७  ॥   

अतो न्विति । न पश्यामीति यत् अतः अदर्शनात् दुःखतरं किं तु किमपि दुःखतरं
नास्तीत्यर्थः  ॥  २।५९।२६२७  ॥   

  

स तेन राजा दुःखेन भृशमर्पितचेतनः ।  

आवगाढः सुदुष्पारं शोकसागरमब्रवीत्  ॥  २।५९।२८  ॥   

स तेनेति । दुःखेन तप्तायः पिण्डस्थानीयेन अर्पितचेतनः व्याप्तचित्तः ।
अवगाढः प्रविष्टः  ॥  २।५९।२८  ॥   

  

रामशोकमहाभोगः सीताविरहपारगः ।  

श्वसितोर्मिमहावर्त्तो बाष्पफेनजलाविलः  ॥  २।५९।२९  ॥   

बाहुविक्षेपमीनौघो विक्रन्दितमहास्वनः ।  

प्रकीर्णकेशशैवालः कैकेयीवडवामुखः  ॥  २।५९।३०  ॥   

ममाश्रुवेगप्रभवः कुब्जावाक्यमहाग्रहः ।  

वरवेलो नृशंसाया रामप्रव्राजनायतः  ॥  २।५९।३१  ॥   

अनुभूयमानस्वशोकस्यापरिमेयत्वात्तं सागरत्वेन रूपयति--रामशोकमहाभोग
इत्यादिना । रामशोक एव महान् आभोगो वैपुल्यं यस्य स तथा । सीता विरहरूपं
पारं गच्छतीति तथा । अश्रुवेगस्य प्रभवो मूलहेतुः । सागरो हि वर्षस्य
निदानं महाग्रहः महाग्राहः । अनेन कुब्जावाक्यमेव रामप्रवासनमूलमिति राज्ञा
ज्ञातमित्यवगम्यते । नृशंसायाः कैकेय्याः वर एव वेला जलवृद्धिर्यस्य ।
रामप्रव्राजनमेवायतमायामो दैर्ध्यं यस्य स तथा  ॥  २।५९।२९३१  ॥   

  

यस्मिन् बत निमग्नो ऽहं कौसल्ये राघवं विना ।  

दुस्तरो जीवता देवि मयायं शोकसागरः  ॥  २।५९।३२  ॥   

सागरत्वरूपणप्रयोजनमाह--यस्मिन्नित्यादिश्लोकेन  ॥  २।५९।३२  ॥   

  

अशोभनं यो ऽहमिहाद्य राघवं दिदृक्षमाणो न लभे सलक्ष्मणम् ।  

इतीव राजा विलपन् महायशाः पपात तूर्णं शयने स मूर्च्छितः  ॥  २।५९।३३  ॥   

अशोभनमिति । न लभ इति यत् इदमशोभनमित्यन्वयः । कविनापि
वक्तुमशक्यत्वादिवेत्युक्तम्  ॥  २।५९।३३  ॥   

  

इति विलपति पार्थिवे प्रणष्टे करुणतरं द्विगुणं च रामहेतोः ।  

वचनमनुनिशम्य तस्य देवी भयमगमत् पुनरेव राममाता  ॥  २।५९।३४  ॥   

इतीति । इति उक्तप्रकारेण । रामहेतोः करुणतरं यथातथा द्विगुणं विलपति
पार्थिवे प्रणष्टे मूर्च्छिते सति । देवी पुनरेव भयमगमत् पूर्वं रामस्य किं
भविष्यतीति इदानीं भर्तुरपि किं भविष्यतीति भयमगमदित्यर्थः  ॥  २।५९।३४  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे
एकोनषष्टितमः सर्गः  ॥  ५९  ॥   

इति श्रीगोविन्द० श्रीरामा० पीता० अयोध्या० एकोनषष्टितमः सर्गः  ॥  ५९  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/2_ayodhyAkANDam/05-dasharatha-mRtyuH/059_dasharathavilApaH.md">
<details><summary><h3>शिरोमणी ...{Loading}...</h3></summary>



रामादीनां वृत्तमुक्त्वा स्ववृत्तमाह-- ममेति । रामे वनं संप्रस्थिते सति
निवृत्तस्य मम नियम्या अश्वाः अश्रु विमुञ्चन्तः सन्तः वर्त्मनि मार्गे न
प्रावर्तन्त पूर्ववन्न चेलुः  ॥  २।५९।१  ॥   

  

उभाभ्यामिति । तद्दुःखं वियोगजनितखेदं धारयन् सहमानो ऽहं प्रस्थितः  ॥ 
२।५९।२  ॥   

  

गुहेनेति । यदि कदाचिद्रामः मां पुनः शब्दापयेत् आह्वयेत् इति आशया बहून्
त्रीन् दिवसान् गुहेन सार्धं तत्रैव स्थितो ऽस्मि वर्तमानसामीप्य इति भूते
लट्  ॥  २।५९।३  ॥   

  

स्ववृत्तमुक्त्वा देशवृत्तमाह-- विषय इति । ते विषये देशे
सपुष्पाङ्कुरकोरकाः वृक्षा अपि महाव्यसनेनातिदुःखेन कर्षिताः पीडिताः अत एव
परिम्लानाः तत्राङ्कुराः शाखासु नवीनपल्लवोद्गमाः कोरकाः कुसुममुकुलानि  ॥ 
२।५९।४  ॥   

  

उपेति । पल्वलानि अल्पसरांसि उपतप्तोदका इत्यस्य
लिङ्गविपरिणामेनान्यत्राप्यन्वयः परिशुष्काणि पलाशानि पत्राणि येषां तानि
 ॥   

२।५९।५  ॥   

न चेति । सत्त्वानि वनवासिजनाः न सर्पन्ति व्यालाः सर्पादयश्च न प्रसरन्ति
। तत्र हेतुः तत्प्राणिजातं रामशोकेन अभिभूतं पराभूतमत एव तद्वनं निःकूजं
शब्दरहितमिव अभवदिति शेषः  ॥  २।५९।६  ॥   

  

लीनेति । लीनपुष्करपत्राः गलितनलिनीदलविशिष्टाः कलुषाणि मलिनानि उदकानि
यासां ताः नद्य आसन्निति शेषः । पद्मिन्यः सरांसि सन्तप्तपद्माः
शुष्कपद्मविशिष्टाः अत एव लीना विध्वस्ताः मीनविहङ्गमाः यासु ताः आसन्निति
शेषः  ॥  २।५९।७  ॥   

  

जलजानि जलोत्पन्नानि पुष्पाणि स्थलजानि माल्यानि पुष्पाणि नातिभान्ति ।
तत्र हेतुः अल्पगन्धीनि परिभ्रष्टबहुगन्धवन्ति फलानि च यथापुरं यथापूर्वं न
भान्ति "माल्यं पुष्पे पुष्पदाम्नि" इति वैजयन्ती  ॥  २।५९।८  ॥   

  

अत्रेति । प्रलीनविहगानि परिध्वस्तपक्षीणि अत एव शून्यानि अत्र
अयोध्यायामुद्यानानि पुष्पवाटिकाः सन्तीति शेषः । आरामान् कृत्रिमवनानि
अभिरामान्न पश्यामि "आरामः स्यादुपवनं कृत्रिमं वनमेव यत्" इत्यमरः  ॥ 
२।५९।९  ॥   

  

प्रविशन्तमिति । अयोध्यायां प्रविशन्तं मां कश्चिज्जनो नाभिनन्दति । तत्र
हेतुः राममपश्यन्तो नराः मुहुर्मुहुः निश्वसन्ति  ॥  २।५९।१०  ॥   

  

तदेव भङ्ग्यन्तरेणाह-- देवेति । देव हे राजन् रामं विना इहागतं राजरथं
दूराद्दृष्ट्वा सर्वो जनः अश्रुमुख आसेति शेषः  ॥  २।५९।११  ॥   

  

हर्म्यैरिति । हर्म्यादिभिरुपलक्षिताः नार्यः आगतं रथमवेक्ष्य रामस्य
अदर्शनेन कर्षिताः प्राप्तखेदाः सत्यः हाहाकारकृता आसन्  ॥  २।५९।१२  ॥   

  

आयतैरिति । आर्ततराः स्त्रियः अश्रुवेगपरिप्लुतैः अत्यश्रुव्याप्तैः अत एव
विमलैः कज्जलादिरहितैः आयतैर्विशालैर्नेत्रैः अन्योन्यं व्यक्तं यथा
स्यात्तथा ऽभिवीक्षन्ते । अयं श्लोकः पूर्वमपि पठितः  ॥  २।५९।१३  ॥   

  

नेति । अमित्राणां शत्रूणां मित्राणां च उदासीनजनस्य
शत्रुत्वमित्रत्वानाक्रान्तस्य च आर्ततया हेतुना कञ्चिद्विशेषं परस्परं
भेदं नोपलक्षये नकारत्रयेण क्रियाप्यावर्तते तेनोपलक्षणे स्वप्रमादाभावः
सूचितः  ॥  २।५९।१४  ॥   

  

अप्रहृष्टेति । न प्रहृष्टाः मनुष्या यस्यां सा दीनाः क्षीणाः नागाः गजाः
तुरङ्गमाः अश्वा यस्यां सा आर्तस्वरैः दीनतासूचकशब्दैः परिम्लाना
विनिःश्वसितामत्युच्छ्वासानां निःस्वनः शब्दो यस्यां सा  

अत एव निरानन्दा आनन्दरहिता, तत्र हेतुः रामप्रव्राजनातुरा अयोध्या
पुत्रहीना कौशल्येव प्रतिभाति । श्लोकद्वयमेकान्वयि  ॥  २।५९।१५,१६  ॥   

  

सूतस्येति । परमदीनया बाष्पोपहतया बाष्पैः उपहतया स्खलितया वाचा सूतमिदं
वचनमब्रवीत्  ॥  २।५९।१७  ॥   

  

तद्वचनमेवाह-- कैकेय्येति । पापाभिजनभावया पापाः
क्रूरकर्मविषयकसम्मतिदानजनितपापविशिष्टा ये अभिजनाः अभितः समीपे विद्यमानाः
जनाः मन्थरादयस्तैः सहभावो नित्यं स्थितिर्यस्यास्तया कैकेय्या विनियुक्तेन
प्रार्थितेन मया यद्यपि मन्त्रकुशलैर्वृद्धैः सुहृद्भिः सनैगमैः
शास्त्रसम्पन्नैरमात्यैश्च सह मन्त्रयित्वा न समर्थितं कृतं
रामप्रव्राजनमिति शेषः । तथापि अयं रामप्रवाजनरूपो ऽर्थः
सम्मोहादविवेकात्स्त्रीहेतोः सहसा न कृतः न कृतः नञ्द्वयोपादानं
दार्ढ्यबोधनाय विवेकादेव कृत इत्यर्थः । वा शब्दो यद्यपीत्यर्थे ।
श्लोकद्वयमेकान्वयि  ॥  २।५९।१८,१९  ॥   

  

विवेककरणे हेतुं वदन्नाह-- भवितव्यतयेति । यद्यस्माद्राक्षसकुलादस्य
मद्बुद्धिस्थस्य ऋषिसमूहस्य महद्व्यसनं दुःखं तस्य कुलस्य विनाशायं
भवितव्यतया उपलक्षितया कृच्छ्रया वनगत्या इदं दुःखं प्राप्तम्  ॥   

५९।२०  ॥   

दुःखशान्त्यर्थं यत्नमाह-- सूतेति । हे सूत यदि ते तुभ्यं
किञ्चित्सुकृतमुपकारः मया कृतमस्ति तर्हि आशु शीघ्रं मां रामं रामसमीपं
प्रापय तत्र हेतुः प्राणाः इन्द्रियाणि मां संत्वरयन्ति
रामसन्दर्शनार्थमिति शेषः  ॥  २।५९।२१  ॥   

  

प्रापणप्रकारं वदन्नाह-- यदीति । यदि अद्यापि ममैवाज्ञा वर्तते इति शेषः ।
तर्हि राघवं रामं निवर्तयतु निवर्त्य मत्समीपे आनयत्वित्यर्थः कश्चिदिति
शेषः । ननु किमर्थमेवं त्वरेत्यत आह-- रामं विना मुहूर्तमपि जीवितुं
स्थातुं न शक्ष्यामि  ॥  २।५९।२२  ॥   

  

पक्षान्तरमाह-- अथवेति । अथवा निवर्तनयोग्यजनाभावे अपि यदि महाबाहुः रामः
दूरं गतो भविष्यति तदा रामाय रामं प्रापयितुं मामेव रथमारोप्य शीघ्रं दर्शय
 ॥  २।५९।२३  ॥   

  

वृत्तेति । वृत्तदंष्ट्रः कुन्दकुड्मलसदृशदन्तवानसौ रामः क्वास्ति यदि
सीतया सह एनं रामं पश्येयं तर्हि साधु यथा स्यात्तथा जीवामि जीवितास्मि
वर्तमानसामीप्ये इति भविष्यति लट्  ॥  २।५९।२४  ॥   

  

लोहिताक्षमिति । लोहिताक्षमरुणनयनम् आमुक्तानि परित्यक्तानि मणिकुण्डलानि
येन तं रामं यदि न पश्यामि तर्हि यमक्षयं यमस्य कालस्य क्षयः अभावो
यस्मिंस्तं साकेतलोकं गमिष्यामि  ॥  २।५९।२५  ॥   

  

अत इति । इमामवस्थामापन्नः प्राप्तो यो ऽहमिक्ष्वाकुनन्दनं न पश्यामि तस्य
मे अतः अस्माद्दर्शनाभावात्किं दुःखतरं न किमपीत्यर्थः  ॥  २।५९।२६  ॥   

  

हेति । अनाथवद्रक्षकरहितवत् दुःखेन म्रियमाणं मां भवान्न जानीत हा
अतिदुःखमेतत्  ॥  २।५९।२७  ॥   

  

स इति । तेन रामवियोगजनितेन दुःखेन अर्पितचेतनः निविष्टचित्तः अत एव
सुदुष्पारं शोकसागरमवगाढो निमग्नो राजा अब्रवीत् वचनान्तरमुच्चारयामास ।
"अर्दितचेतनः" इति भूषणपाठः  ॥  २।५९।२८  ॥   

  

वचनान्तरस्वरूपमाह-- रामेति । रामशोकमहावेगः  

रामनिष्ठपित्रादिवियोगहेतुकशोकस्मरणजनितः रामकर्मको वा शोक एव महावेगो
यस्मिन् सः सीताविरहपारगः सीताविरहः सीतावियोगजनितशोकः स एव पारः
परसमुद्रस्तं गच्छतीति सः सीतावियोगजनितशोकसागरेण सङ्गत इत्यर्थः ।
श्वसितोर्मिमहावर्तः श्वसितौ ऊर्ध्वाधश्चलितमहाश्वासौ उर्मिमहावर्तौ
यस्मिन् सः बाष्पवेगजलाविलः बाष्पवेगाः अतिवेगवत्कौशल्याद्यश्रूणि तान्येव
जलानि तैः आविलः परिपूर्णः  ॥  २।५९।२९  ॥   

  

बाहुविक्षेपा एव मीना यस्मिन् सः विक्रन्दितानि नानाविधजनरुदितानि
महास्वनाः यस्मिन्सः प्रकीर्णकेशा एव शैवाला यस्मिन्सः कैकेय्येव वडवामुखः
बोधकवचनेनापारजलशोषणप्रवृत्तवडवाग्निर्यस्मिन्सः  ॥  २।५९।३०  ॥   

  

ममाश्रुवेगात्प्रभवति उत्पद्यते सः कुब्जाया मन्थरायाः वाक्यमेव महाग्रहः
महाग्रहसदृशग्राहको मकरो यस्मिन्सः या नृशंसा मन्थरा सैव वरा उत्तमा वेला
मर्यादा यस्मिन् सः रामप्रव्राजनेन आयतः विस्तृतः  ॥  २।५९।३१  ॥   

  

यस्मिन्नहं निमग्नः सो ऽयं शोकसागरः राघवं विना जीवता मया दुस्तरः ।
श्लोकचतुष्टयमेकान्वयि  ॥  २।५९।३२  ॥   

  

अशोभनमिति । राघवं दिदृक्षमाणो यो ऽहं न लभे तस्य मे अशोभनमेतत् इति
प्रलपन्सन् सुम्मूर्च्छितो राजा शयनं शय्यायां पपात  ॥  २।५९।३३  ॥   

  

इतीति । प्रनष्टे परिणतत्वेन प्रतीयमाने पार्थिवे इत्यनेन प्रकारेण करुणतरं
रामहेतोः विलपति सति तस्य विलपतो राज्ञः वचनमनुनिशम्य द्विगुणं
राजानवधानताभयापेक्षयाधिकं भयं देवी कौशल्या ऽगमत्  ॥  २।५९।३४  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
एकोनषष्टितमः सर्गः  ॥  २।५९  ॥   

  

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/2_ayodhyAkANDam/05-dasharatha-mRtyuH/059_dasharathavilApaH.md">
<details><summary><h3>तिलकम् ...{Loading}...</h3></summary>



एवं रामवृत्तान्तमुक्त्वा प्रत्यागतिसमयानुभूतस्वदेशपुरवृत्तान्तमाह-- मम
त्विति । ममाश्वा मन्नियम्यास्वा न प्रावर्तन्त यथापूर्वं रथवहनोन्मुखा
नाभूवन्नित्यर्थः । जात्याश्वस्वभाववर्णनेन स्वभावोक्तिरत्रालङ्कारः  ॥ 
२।५९।१  ॥   

  

तद्दुःखं तद्वियोगदुःखम्  ॥  २।५९।२  ॥   

  

बहून्रामस्य गङ्गोत्तरणदिनादिदिनत्रयम् यद्यपि
भरद्वाजाश्रमाच्चारप्रतिनिवृत्तिमत्तृतीयदिवस एव सुमन्त्रप्रस्थानम्, तथापि
तद्दिने ऽल्पावशिष्टदिनपर्यन्तं स्थित्या बहूनित्युक्तम् । किमर्थं तत्र
स्थितिस्तत्राह शब्दापयोदिति । तत्समीपचरद्रुहमनुष्यमुखेनाकारयेदित्यर्थः
 ॥  २।५९।३  ॥   

  

कैकेयीनिमित्तं रामविवासनं सर्वक्षोभकरमभूदित्याह-- विषये ते इति । तव देशे
पुष्पमपि न विकसितम् अङ्कुरः शाखासु पल्लवोद्भेदः, कोरकाः पुष्पमुकुलानि,
तैः सहिता वृक्षाः अत्र सर्वत्र हेत्वंशे चोत्प्रेक्षा बोध्या  ॥  २।५९।४
 ॥   

  

उपतप्तोदकाः शुष्कोदकाः पलाशः पर्णम्  ॥  २।५९।५  ॥   

  

सत्त्वानि प्राणिनो न सर्पन्ति न प्रसरन्तीत्यादावाहारार्थमपीति शेषः ।
यतस्तत्प्राणिजातं रामशोकाभिभूतं तद्वनं मार्गस्थमत्यन्तं
पक्षिशब्दवन्निष्कूजमिव पक्षिशब्दरहितम्  ॥  २।५९।६  ॥   

  

लीनं सङ्कुचितं पुष्करपत्रं नलिनीदलं यासु ताः सन्तप्तपद्माः शुष्कपद्मा
पद्मिन्यः सरांसि विहङ्गमा अत्र जलपक्षिणः  ॥  २।५९।७  ॥   

  

स्थलजानि माल्यानि पुष्पाणि यथापुरं यथापूर्वम्  ॥  २।५९।८  ॥   

  

उद्यानानि पुष्पवाटिकाः आरामान्कृत्रिमवनानि अनेन मनुष्याणां सर्वशो
ऽत्यन्तदुःखवत्त्वं कैसुतिकन्यायेनैव प्रतिपादितं बोध्यम्  ॥  २।५९।९  ॥   

  

तदेवाह प्रविशन्तमिति  ॥  २।५९।१०  ॥   

  

देवेति संबुद्धिः राजरथं राज्ञस्तव रथम् अश्रुमुखः अभूदिति शेषः  ॥ 
२।५९।११,१२  ॥   

  

अव्यक्तमिति छेदः रामप्रवासजनितपीडयार्ताः परस्परं सम्यङ् नेक्षन्त
इत्यर्थः  ॥  २।५९।१३  ॥   

  

अन्योन्यं शत्रूणां तथा मित्राणामुदासीनजनस्य चार्ततयार्तत्वगुणसाम्येन
विशेषं नोपलक्षये इत्यन्वयः । यद्यपि रामस्य स्वतो ऽमित्रासंभवः,
कैकेयीकुब्जयोस्तत्त्वस्य दैववशात्संभवे ऽपि तयोरार्तत्वभावः,(?)
तथाप्यनयोः शत्रुत्वमनयोर्मित्रत्वमयमुदासीन इति भेदो न ज्ञायत इति
तात्पर्यम्  ॥  २।५९।१४  ॥   

  

आर्तस्वरपरिम्लानविनिःश्वसितनिःस्वना दीर्घशब्दवन्निःश्वासयुक्तेति यावत्
 ॥  २।५९।१५  ॥   

  

पुत्रहीना पुत्रवियुक्ता कौसल्येव अनेन सर्वेषां रामे पुत्रवत्प्रेम
ध्वनितम्  ॥  २।५९।१६,१७  ॥   

  

राजा सर्वथा त्वया महदकार्यं कृतमिति सुमन्त्राभिप्रायं
तदीयात्युक्तिवचनैर्निर्णीयाङ्गीकारेणोत्तरमाह कैकेय्येति । पापाभिजनभावया
पापकुलजया पापदेशजया पापाभिप्रायया च "कुले ऽप्यभिजनो जन्मभूम्याम्"
इत्यमरः । विनियुक्तेन रामप्रव्राजने इति शेषः । न समर्थितं न विचारितम्  ॥ 
२।५९।१८  ॥   

  

नञो ऽनेकधा प्रयोगः शोकेन चित्तवैक्लव्याप्त् सहसा झटित्यविचारेणैव  ॥ 
२।५९।१९  ॥   

  

भवितव्यतयावश्यप्रापकदुरदृष्टवशात् वा इति वैशब्दसमानार्थम् । यदृच्छया
दैवेच्छया  ॥  २।५९।२०  ॥   

  

यदि यदि वा अथवेति यावत् । सुकृतं प्रियम् । सन्त्वरयन्ति
निष्कमितुमिच्छन्तीति यावत्  ॥  २।५९।२१  ॥   

  

मदाज्ञया भवान्गत्वा राघवं निवर्तयतु । ननु भरताय त्वया राज्यस्य
दत्तत्वात्त्वदाज्ञया मया कथं गन्तव्यं तत्राह अद्यापि ममैवाज्ञा
यावद्भरतागमनमिति भावः । निवृत्तौ हेतुः नेत्यादि  ॥  २।५९।२२  ॥   

  

पुनरपि रामनिवर्तनस्याशक्यत्वात्स्वनयनमेवाह अथवापीति  ॥  २।५९।२३  ॥   

  

वृत्तदंष्ट्रः कुन्दकुड्मलाकारदंष्ट्रः । यदि जीवामीति
तत्समीपगमनपर्यन्तमपि जीवने सन्देह इति भावः  ॥  २।५९।२४  ॥   

  

अतो न्वित्यतःशब्दार्थमाह इमामिति । एवमत्यन्तसंनिहितमरणकाले
उत्तमलोकदस्वस्मरणाभ्याससंपादनाय भगवतात्मवियोगः पितुः संपादित इति
तत्त्वम्  ॥  २।५९।२५,२६  ॥   

  

अर्पितचेतनो गतचेतनः सुदुष्पारं शोकसागरमवगाढः प्रविष्टः अब्रवीत् । शोकं
सागरत्वेनावर्णयदित्यर्थः  ॥  २।५९।२७  ॥   

  

तदाह रामेत्यादि । रामशोकरूपो महानावेगो वैपुल्यं यस्य
सीताविरहरूपपारगतस्तत्पारसंबन्धः श्वसितरूप ऊर्मियुक्तो महावर्तो यस्य सः
बाष्पवेगरूपनदीजलैराविलः  ॥  २।५९।२८  ॥   

  

शोचितृ़णां प्रकीर्णकेशा एव शैवालं यत्र कैकेय्येव वडवामुखं यत्र  ॥ 
२।५९।२९ ॥   

  

अश्रुवेगप्रभवः षष्ठीतत्पुरुषः अश्रुवेगोत्पादक इत्यर्थः । नृशंसायाः
कैकेय्याः वर एव वेला मर्यादा यस्य यतो रामप्रव्राजना समुद्रात्कालकूटमिव
जातेति कतकः । अन्ये तु रामप्रव्राजनमेवायतं विस्तारो यस्य स
रामप्रव्राजनायत इत्यर्थमाहुः  ॥  २।५९।३०,३१  ॥   

  

दिदृक्षमाणो यद्राघवं द्रष्टुं न लभे तदशोभनं मम महत्पापम् पापजन्यं
तददर्शनमिति यावत्  ॥  २।५९।३२  ॥   

  

रामहेतोरिति विलपति पार्थिवे प्रनष्टे मूर्छिते सति तस्य करुणतरं वचनं
निशम्य देवी द्विगुणं भयमुपागमत् भर्तृवियोगदुःखस्यापारस्य संभावनया  ॥ 
२।५९।३३  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे एकोनषष्टितमः सर्गः  ॥  २।५९  ॥   

  

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/2_ayodhyAkANDam/05-dasharatha-mRtyuH/059_dasharathavilApaH.md">
<details><summary><h3>द्राविडपाठः ...{Loading}...</h3></summary>



  
मम त्वश्वा निवृत्तस्य न प्रावर्तन्त वर्त्मनि।  
उष्णमश्रु प्रमुञ्चन्तो रामे सम्प्रस्थिते वनम् ॥ 2.59.1 ॥   
उभाभ्यां राजपुत्राभ्यामथ कृत्वाहमञ्जलिम्।  
प्रस्थितो रथमास्थाय तद्दुःखमपि धारयन् ॥ 2.59.2 ॥   
गुहेन सार्धं तत्रैव स्थितोऽस्मि दिवसान् बहून्।  
आशया यदि मां रामः पुनःशब्दापयेदिति ॥ 2.59.3 ॥   
विषये ते महाराज रामव्यसनकर्शिताः।  
अपि वृक्षाः परिम्लानाः सपुष्पाङ्कुरकोरकाः ॥ 2.59.4 ॥   
उपतप्तोदका नद्यः पल्वलानि सरांसि च।  
परिशुष्कपलाशानि वनान्युपवनानि च ॥ 2.59.5 ॥   
न च सर्पन्ति सत्त्वानि व्याला न प्रचरन्ति च।  
रामशोकाभिभूतं तन्निष्कूजमभवद्वनम् ॥ 2.59.6 ॥   
लीनपुष्करपत्राश्च नरेन्द्र कलुषोदकाः।  
सन्तप्तपद्माः पद्मिन्यो लीनमीनविहङ्गमाः ॥ 2.59.7 ॥   
जलजानि च पुष्पाणि माल्यानि स्थलजानि च।  
नाद्य भान्त्यल्पगन्धीनि फलानि च यथापुरम् ॥ 2.59.8 ॥   
अत्रोद्यानानि शून्यानि प्रलीनविहगानि च।  
न चाभिरामानारामान् पश्यामि मनुजर्षभ ॥ 2.59.9 ॥   
प्रविशन्तमयोध्यां मां न कश्चिदभिनन्दति।  
नरा राममपश्यन्तो निश्वसन्ति मुहुर्मुहुः ॥ 2.59.10 ॥   
देव राजरथं दृष्ट्वा विना राममिहागतम्।  
दुःखादश्रुमुखः सर्वो राजमार्गगतो जनः ॥ 2.59.11 ॥   
हर्म्यैर्विमानैः प्रासादैरवेक्ष्य रथमागतम्।  
हाहाकारकृता नार्यो रामादर्शनकर्शिताः ॥ 2.59.12 ॥   
आयतैर्विमलैर्नेत्रैरश्रुवेगपरिप्लुतैः।  
अन्योन्यमभिवीक्षन्तेऽव्यक्तमार्ततराः स्त्रियः ॥ 2.59.13 ॥   
नामित्राणां न मित्राणामुदासीनजनस्य च।  
अहमार्ततया किञ्चिद्विशेषमुपलक्षये ॥ 2.59.14 ॥   
अप्रहृष्टमनुष्या च दीननागतुरङ्गमा।  
आर्तस्वरपरिम्लाना विनिश्वसितनिस्वना ॥ 2.59.15 ॥   
निरानन्दा महाराज राम प्रव्राजनातुरा।  
कौसल्या पुत्रहीनेव अयोध्या प्रतिभाति मा ॥ 2.59.16 ॥   
सूतस्य वचनं श्रुत्वा वाचा परमदीनया।  
बाष्पोपहतया राजा तं सूतमिदमब्रवीत् ॥ 2.59.17 ॥   
कैकेय्या विनियुक्तेन पापाभिजनभावया।  
मया न मन्त्रकुशलैर्वृद्धैः सह समर्थितम् ॥ 2.59.18 ॥   
न सुहृद्भिर्न चामात्यैर्मन्त्रयित्वा च नैगमैः।  
मयायमर्थः सम्मोहात् स्त्रीहेतोः सहसा कृतः ॥ 2.59.19 ॥   
भवितव्यतया नूनमिदं वा व्यसनं महत्।  
कुलस्यास्य विनाशाय प्राप्तं सूत यदृच्छया ॥ 2.59.20 ॥   
सूत यद्यस्ति ते किञ्चिन्मया तु सुकृतं कृतम्।  
त्वं प्रापयाशु मां रामं प्राणाः सन्त्वरयन्ति माम् ॥ 2.59.21 ॥   
यद्यद्यापि ममैवाज्ञा निवर्त्तयतु राघवम्।  
न शक्ष्यामि विना रामं मुहूर्त्तमपि जीवितुम् ॥ 2.59.22 ॥   
अथवापि महाबाहुर्गतो दूरं भविष्यति।  
मामेव रथमारोप्य शीघ्रं रामाय दर्शय ॥ 2.59.23 ॥   
वृत्तदंष्ट्रो महेष्वासः क्वासौ लक्ष्मणपूर्वजः।  
यदि जीवामि साध्वेनं पश्येयं सीतया सह ॥ 2.59.24 ॥   
लोहिताक्षं महाबाहुमामुक्तमणिकुण्डलम्।  
रामं यदि न पश्येयं गमिष्यामि यमक्षयम् ॥ 2.59.25 ॥   
अतो नु किं दुःखतरं योहमिक्ष्वाकुनन्दनम्।  
इमामवस्थामापन्नो नेह पश्यामि राघवम् ॥ 2.59.26 ॥   
हा राम रामानुज हा हा वैदेहि तपस्विनि।  
न मां जानीत दुःखेन म्रियमाणमनाथवत् ॥ 2.59.27 ॥   
स तेन राजा दुःखेन भृशमर्पितचेतनः।  
आवगाढः सुदुष्पारं शोकसागरमब्रवीत् ॥ 2.59.28 ॥   
रामशोकमहाभोगः सीताविरहपारगः।  
श्वसितोर्मिमहावर्त्तो बाष्पफेनजलाविलः ॥ 2.59.29 ॥   
बाहुविक्षेपमीनौघो विक्रन्दितमहास्वनः।  
प्रकीर्णकेशशैवालः कैकेयीवडवामुखः ॥ 2.59.30 ॥   
ममाश्रुवेगप्रभवः कुब्जावाक्यमहाग्रहः।  
वरवेलो नृशंसाया रामप्रव्राजनायतः ॥ 2.59.31 ॥   
यस्मिन् बत निमग्नोऽहं कौसल्ये राघवं विना।  
दुस्तरो जीवता देवि मयायं शोकसागरः ॥ 2.59.32 ॥   
अशोभनं योऽहमिहाद्य राघवं दिदृक्षमाणो न लभे सलक्ष्मणम्।  
इतीव राजा विलपन् महायशाः पपात तूर्णं शयने स मूर्च्छितः ॥ 2.59.33 ॥   
इति विलपति पार्थिवे प्रणष्टे करुणतरं द्विगुणं च रामहेतोः।  
वचनमनुनिशम्य तस्य देवी भयमगमत् पुनरेव राममाता ॥ 2.59.34 ॥   

</details>
</div>
