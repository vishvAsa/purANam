---
title: ०५४ शबलापहरणम्
title_english: 054 Sacred Cow creates forces to fightback

---


कामधेनुं वसिष्ठोऽपि यदा न त्यजते मुनिः।  
तदास्य शबलां राम विश्वामित्रोऽन्वकर्षत ॥ 1.54.1 ॥   
नीयमाना तु शबला राम राज्ञा महात्मना।  
दुःखिता चिन्तयामास रुदन्ती शोककर्शिता ॥ 1.54.2 ॥   

परित्यक्ता वसिष्ठेन किमहं सुमहात्मना।  
याऽहं राजभटैर्दीना ह्रियेयं भृशदुःखिता ॥ 1.54.3 ॥   
किं मयाऽपकृतं तस्य महर्षेर्भावितात्मनः।  
यन्मामनागसं भक्तामिष्टां त्यजति धार्मिकः ॥ 1.54.4 ॥   

इति सञ्चिन्तयित्वा तु निःश्वस्य च पुनः पुनः ।  
जगाम वेगेन तदा वसिष्ठम् परमौजसम् ॥ १-५४-५  
निर्द्धूय तांस्तदा भृत्यान् शतशः शत्रुसूदन।  
जगामानिलवेगेन पादमूलं महात्मनः ॥ 1.54.5 ॥   
शबला सा रुदन्ती च क्रोशन्ती चेदमब्रवीत्।  
वसिष्ठस्याग्रतः स्थित्वा मेघदुन्दुभिराविणी ॥ 1.54.6 ॥   

भगवन् किं परित्यक्ता त्वयाहं ब्रह्मणः सुत।  
यस्माद्राजभृता मां हि नयन्ते त्वत्सकाशतः ॥ 1.54.7 ॥   

एवमुक्तस्तु ब्रह्मर्षिरिदं वचनमब्रवीत्।  
शोकसन्तप्तहृदयां स्वसारमिव दुःखिताम् ॥ 1.54.8 ॥   

न त्वां त्यजामि शबले नापिमेऽपकृतं त्वया।  
एष त्वां नयते राजा बलान्मत्तो महाबलः ॥ 1.54.9 ॥   
न हि तुल्यं बलं मह्यं राजा त्वद्य विशेषतः।  
बली राजा क्षत्रियश्च पृथिव्याः पतिरेव च ॥ 1.54.10 ॥   
इयमक्षौहिणी पूर्णा सवाजिरथसङ्कुला।  
हस्तिध्वजसमाकीर्णा तेनासौ बलवत्तरः ॥ 1.54.11 ॥   

एवमुक्ता वसिष्ठेन प्रत्युवाच विनीतवत्।  
वचनं वचनज्ञा सा ब्रह्मर्षिमतुलप्रभम् ॥ 1.54.12 ॥   
न बलं क्षत्रियस्याहुर्ब्राह्मणो बलवत्तरः।  
ब्रह्मन् ब्रह्मबलं दिव्यं क्षत्रात्तु बलवत्तरम् ॥ 1.54.13 ॥   
अप्रमेयबलं तुभ्यं न त्वया बलवत्तरः।  
विश्वामित्रो महावीर्यस्तेजस्तव दुरासदम् ॥ 1.54.14 ॥   
नियुङ्क्ष्व मां महातेजस्त्वद्ब्रह्मबलसम्भृताम्।  
तस्य दर्पबलं यत्तन्नाशयामि दुरात्मनः ॥ 1.54.15 ॥   

इत्युक्तस्तु तया राम वसिष्ठस्तु महायशाः।  
सृजस्वेति तदोवाच बलं परबलारुजम् ॥ 1.54.16 ॥   

तस्य तद्वचनं श्रुत्वा सुरभिः सासृजत्तदा ॥ 1.54.17 ॥   
तस्या हुम्भारवोत्सृष्टाः पप्लवाः शतशो नृप।  
नाशयन्ति बलं सर्वं विश्वामित्रस्य पश्यतः ॥ 1.54.18 ॥   

स राजा परमक्रुद्धः क्रोधविस्फारितेक्षणः।  
पप्लवान् नाशयामास शस्त्रैरुच्चावचैरपि ॥ 1.54.19 ॥   
विश्वामित्रार्दितान् दृष्ट्वा पप्लवान् शतशस्तदा।  
भूय एवासृजत्कोपाच्छकान् यवनमिश्रितान् ॥ 1.54.20 ॥   
तैरासीत्संवृता भूमिः शकैर्यवनमिश्रितैः।  
प्रभावद्भिर्महावीर्यैर्हेमकिञ्जल्कसन्निभैः ॥ 1.54.21 ॥   
दीर्घासिपट्टिशधरैर्हेमवर्णाम्बरावृतैः।  
निर्दग्धं तद्बलं सर्वं प्रदीप्तैरिव पावकैः ॥ 1.54.22 ॥   

ततोऽस्त्राणि महातेजा विश्वामित्रो मुमोच ह।  
तैस्तैर्यवनकाम्भोजाः पप्लवाश्चाकुलीकृताः ॥ 1.54.23 ॥   