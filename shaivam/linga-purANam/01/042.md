---
title: ०४२

---
सूत उवाच॥  
गते पुण्ये च वरदे सहस्राक्षे शिलाशनः॥  
आराधयन्महादेवं तपसाऽतोषयद्भवम्॥ ४२.१ ॥  
  
अथ तस्यैवमनिशं तत्परस्य द्विजस्य तु॥  
दिव्यं वर्षसहस्रं तु गतं क्षणमिवाद्भुतम्॥ ४२.२ ॥  
  
वल्मीकेनावृताङ्गश्च लक्ष्यः कीटगणैर्मुनिः॥  
वज्रसूचीमुखैश्चान्यै रक्तकीटैश्च सर्वतः॥ ४२.३ ॥  
  
निर्मांसरुधिरत्वग्वै निर्लेपः कुड्यवत्स्थितः॥  
अस्थिशेषोऽभवत्पश्चात्तममन्यत शङ्करः॥ ४२.४ ॥  
  
यदा स्पृष्टो मुनिस्तेन करेण च स्मरारिणा॥  
तदैव मुनिशार्दूलश्चोत्ससर्ज क्लमं द्विजः॥ ४२.५ ॥  
  
तपतस्तस्य तपसा प्रभुस्तुष्टाथ शङ्करः॥  
तुष्टस्तवेत्यथोवाच सगणश्चोमया सह॥ ४२.६ ॥  
  
तपसानेन किं कार्यं भवतस्ते महामते॥  
ददामि पुत्रं सर्वज्ञं सर्वशास्त्रार्थपारगम्॥ ४२.७ ॥  
  
ततः प्रणम्य देवेशं स्तुत्वोवाच शिलाशनः॥  
हर्षगद्गदया वाचा सोमं सोमविभूषणम्॥ ४२.८ ॥  
  
शिलाद उवाच॥  
भगवन्देवदेवेश त्रिपुरार्दन शङ्कर॥  
अयोनिजं मृत्युहीनं पुत्रमिच्छामि सत्तम॥ ४२.९ ॥  
  
सूत उवाच॥  
पूर्वमाराधितः प्राह तपसा परमेश्वरः॥  
शिलादं ब्रह्मणा रुद्रः प्रीत्या परमया पुनः॥ ४२.१೦ ॥  
  
श्रीदेवदेव उवाच॥  
पूर्वमाराधितो विप्र ब्रह्मणाहं तपोधन॥  
तपसा चावतारार्थं मुनिभिश्च सुरोत्तमैः॥ ४२.११ ॥  
  
तव पुत्रो भविष्यामि नन्दिनाम्ना त्वयोनिजः॥  
पिता भविष्यसि मम पितुर्वै जगतां मुने॥ ४२.१२ ॥  
  
एवमुक्त्वा मुनिं प्रेक्ष्य प्रणिपत्य स्थितं घृणी॥  
सोमः सोमोपमः प्रीतस्तत्रैवान्तरधीयत॥ ४२.१३ ॥  
  
लब्धपुत्रः पिता रुद्रात्प्रीतो मम महामुने॥  
यज्ञाङ्गणं महत्प्राप्य यज्ञार्थं यज्ञवित्तमः॥ ४२.१४ ॥  
  
तदङ्गणादहं शम्भोस्तनुजस्तस्य चाज्ञया॥  
सञ्जातः पूर्वमेवाहं युगान्ताग्निसमप्रभः॥ ४२.१५ ॥  
  
ववर्षुस्तदा पुष्करावर्तकाद्या जगुः खेचराः किन्नराः सिद्धसाध्याः॥  
शिलादात्मजत्वं गते मय्युपेन्द्रः ससर्जाथ वृष्टिं सुपुष्पौघमिश्राम्॥ ४२.१६ ॥  
  
मां दृष्ट्वा कालसूर्याभं जटामुकुटधारिणम्॥  
त्र्यक्षं चतुर्भुजं बालं शूलटङ्कगदाधरम्॥ ४२.१७ ॥  
  
वज्रिणं वज्रदंष्ट्रं च वज्रिणाराधितं शिशुम्॥  
वज्रकुण्डलिनं घोरं नीरदोपमनिः स्वनम्॥ ४२.१८ ॥  
  
ब्रह्माद्यास्तुष्टुवुः सर्वे सुरेन्द्रश्च मुनीश्वराः॥  
नेदुः समन्ततः सर्वे ननृतुश्चाप्सरोगणाः॥ ४२.१९ ॥  
  
ऋषयो मुनिशार्दूल ऋग्यजुःसामसम्भवैः॥  
मन्त्रैर्माहेश्वरैः स्तुत्वा सम्प्रणेमुर्मुदान्विताः॥ ४२.२೦ ॥  
  
ब्रह्मा हरिश्च रुद्रश्च शक्रः साक्षाच्छिवाम्बिका॥  
जीवश्चेन्दुर्महातेजा भास्करः पवनोनलः॥ ४२.२१ ॥  
  
ईशानो निर्ऋतिर्यक्षो यमो वरुण एव च॥  
विश्वेदेवास्तथा रुद्रा वसवश्च महाबलाः॥ ४२.२२ ॥  
  
लक्ष्मीः साक्षाच्छची ज्येष्ठा देवी चैव सरस्वती॥  
अदितिश्च दितिश्चैव श्रद्धा लज्जा धृतिस्तथा॥ ४२.२३ ॥  
  
नन्दा भद्रा च सुरभी सुशीला सुमनास्तथा॥  
वृषेन्द्रश्च महातेजा धर्मो धर्मात्मजस्तथा॥ ४२.२४ ॥  
  
आवृत्य मां तथालिङ्ग्य तुष्टुवुर्मुनिसत्तम॥  
शिलादोपि मुनिर्दृष्ट्वा पिता मे तादृशं तदा॥ ४२.२५ ॥  
  
प्रीत्या प्रणम्य पुण्यात्मा तुष्टावेष्टप्रदं सुतम्॥  
शिलाद उवाच॥  
भगवन्देवदेवेश त्रियम्बक ममाव्यय॥ ४२.२६ ॥  
  
पुत्रोसि जगतां यस्मात्त्राता दुःखाद्धि किं पुनः॥  
रक्षको जगतां यस्मात्पिता मे पुत्र सर्वग॥ ४२.२७ ॥  
  
अयोनिज नमस्तुभ्यं जगद्योने पितामह॥  
पिता पुत्र महेशान जगतां च जगद्गुरो॥ ४२.२८ ॥  
  
वत्सवत्स महाभाग पाहि मां परमेश्वर॥  
त्वयाऽहं नन्दितो यस्मान्नन्दी नाम्ना सुरेश्वर॥ ४२.२९ ॥  
  
तस्मान्नन्दय मां नन्दिन्नमामि जगदीश्वरम्॥  
प्रसीद पितरौ मेद्य रुद्रलोकं गतौ विभो॥ ४२.३೦ ॥  
  
पितामहाश्च भो नन्दिन्नवतीर्णे महेश्वरे॥  
ममैव सफलं लोके जन्म वै जगतां प्रभो॥ ४२.३१ ॥  
  
अवतीर्णे सुते नन्दीन् रक्षार्थं मह्यमीश्वर॥  
तुभ्यं नमः सुरेशान नन्दीश्वर नमोस्तु ते॥ ४२.३२ ॥  
  
पुत्र पाहि महाबाहो देवदेव जगद्गुरो॥  
पुत्रत्वमेव नन्दीश मत्वा यत्कीर्तितं मया॥ ४२.३३ ॥  
  
त्वया तत्क्षम्यतां वत्स स्तवस्तव्य सुरासुरैः॥  
यः पठेच्छृणुयाद्वापि मम पुत्र प्रभाषितम्॥ ४२.३४ ॥  
  
श्रावयेद्वा द्विजान् भक्त्या मया सार्धं स मोदते॥  
एवं स्तुत्वा सुतं बालं प्रणम्य बहुमानतः॥ ४२.३५ ॥  
  
मुनीश्वरांश्च सम्प्रेक्ष्य शिलादोवाच सुव्रतः॥  
पश्यध्वं मुनयः सर्वे महाभाग्यं ममाव्ययः॥ ४२.३६ ॥  
  
नन्दी यज्ञाङ्गणे देवश्चावतीर्णो यतः प्रभुः॥  
मत्समः कः पुमाँल्लोके देवो वा दानवोपि वा॥ ४२.३७ ॥  
  
एष नन्दी यतो जातो यज्ञभूमौ हिताय मे॥ ४२.३८ ॥  
इति श्रीलिङ्गमहापुराणे पूर्वभागे नन्दिकेरश्वरोत्पत्तिर्नाम द्विचत्वारिंशोऽध्यायः॥ ४२ ॥