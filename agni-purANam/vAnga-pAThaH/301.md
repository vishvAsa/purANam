---
title: ३०१

---
धन्वन्तरिरुवाच  
शय्या तु दण्डिसाजेशपावकश्चतुराननः ।  
सर्व्वार्थसाधकमिदं वीजं पिण्डार्थमुच्यते ॥ ३०१.१ ॥  
  
स्वयं दीर्घस्वराकग्यञ्च वीजेष्वङ्गानि सर्वशः ।  
खातं साधु विषञ्चैव सनिन्दुं सकलं तथा ॥ ३०१.२ ॥  
  
गणस्य पञ्च वीजानि पृथग्दृष्टफलं महत् ।  
गणं जयाय नमः एकदंष्ट्राय अचलकर्णिने गजवक्ताय महोदरहस्ताय ॥  
पञ्चाङ्गं सर्व्वसामान्यं सिद्धिः स्याल्लक्षजाप्यतः ॥ ३०१.३ ॥  
  
गणाधिपतये गणेश्वराय गणनायकाय गणक्रीडाय ।  
दिग्दले पूजयेन्नमूर्त्तीः पुरावच्चाङ्गपञ्चकम् ॥ ३०१.४ ॥  
  
वक्रतुण्डाय एकदंष्ट्राय महोदराय गजवक्त्राय ।  
विकटाय विघ्नराजाय धूम्रवर्णाय ।  
दिग्विदिक्षु यजेदेतांल्लोकांशांश्चैव मुद्रया ॥ ३०१.४ ॥  
  
मध्यामातर्ज्जनीमध्यागताङ्गुष्ठौ समुष्टिकौ ।  
चुर्भुजो मोदकाढ्यो दण्डपाशाङ्कुशान्वितः ॥ ३०१.५ ॥  
  
दन्तभक्षधरं रक्तं साब्जं पाशाङ्कुशैर्वृतम् ।  
पूजयेत्तं चतुर्थ्याञ्च विशेषेनाथ नित्यशः ॥ ३०१.६ ॥  
  
श्वेतार्कमूलेन कृतं सर्व्वाप्तिः स्यात्तिलैर्घृतैः ।  
तण्डुलैर्दधिमध्वाज्यैः सौभाग्यं वश्यता भवेत् ॥ ३०१.७ ॥  
  
घोषासृक्प्राणधात्वर्दी दण्डी मार्त्तण्डभैरवः ।  
धर्म्मार्थकाममोक्षाणां कर्त्ता विम्बपुटावृतः ॥ ३०१.८ ॥  
  
ह्रस्वाः स्युर्मूर्त्तयः पञ्च दीर्घा अङ्गानि तस्य च ।  
सिन्दूरारुणमीशाने वामार्द्धदयितं रविं ॥ ३०१.९ ॥  
  
आग्नेयादिषु कोणेषु कुजमन्दाहिकेतवः ।  
स्नात्वा विधिवदादित्यमाराध्यार्घ्यपुरःसरं ॥ ३०१.१० ॥  
  
कृतान्तमैशे निर्म्माल्यं तेजश्चण्डाय दीपितं ।  
रोचना कुङ्कुमं वारि रक्तागन्धाक्षताङ्कुराः ॥ ३०१.११ ॥  
  
वेणुवीजयवाः शालिश्यामाकतिलराजिकाः ।  
जवापुष्पान्वितां दत्वा पात्रैः शिरसि धार्य्य तत् ॥ ३०१.१२ ॥  
  
जानुभ्यामवनीङ्गत्वा सूर्य्यायार्घ्यं निवेदयेत् ।  
स्वविद्यामन्त्रितैः कुम्भैर्नवभिः प्रार्च्य वै महान् ॥ ३०१.१३ ॥  
  
ग्र्हादिशान्तये स्नानं जप्त्वार्क्क सर्वमाप्नुयात् ।  
सङ्ग्रामविजयं साग्निं वीजदोषं सविन्दुकं ॥ ३०१.१४ ॥  
  
न्यस्य मूर्द्धादिपादान्तं मूलं पूज्य तु मुद्रया ।  
स्वाङ्गानि च यथान्यासमात्मानं भावयेद्रविं ॥ ३०१.१५ ॥  
  
ध्यानञ्च मारणस्तम्भे पीतमाप्यायने सितम् ।  
रिपुघातविधौ कृष्णं मोहयेच्छक्रचापवत् ॥ ३०१.१६ ॥  
  
योऽभिषेकजपध्यानपूजाहोमपरः सदा ।  
तेजस्वी ह्यजयः श्रीमान् समुद्रादौ जयं लभेत् ॥ ३०१.१७ ॥  
  
ताम्बूलादाविदं न्यस्य जप्त्वा दद्यादुशीरकं ।  
न्यस्तवीजेन हस्तेन स्पर्शनं तद्वशे स्मृतम्॥ ३०१.१८ ॥  
  
इत्यादिमहापुराणे आग्नेये सूर्यार्च्चनं नामैकाधिकत्रिशततमोऽध्यायः ॥