+++
title = "०१४ सुग्रीवेण वालिनं प्रति युद्धाह्वानम्"
title_english = "014 The second challenge"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_4/Kanda_4_KSK-014-Valinam_Prathi_Yudhdha_Ahvanam.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/4_kiShkindhAkANDam/02-vAli-vadhaH/014_sugrIveNa_vAlinaM_prati_yuddhAhvAnam.md">
<details><summary><h3>IITK ...{Loading}...</h3></summary>

Sugriva roars at Vali -- Rama encourages him to challenge Vali, himself
hiding behind the tree.



#### श्लोकः
##### मूलम्
सर्वे ते त्वरितं गत्वा किष्किन्धां वालि पालिताम्।  
वृक्षैरात्मानमावृत्य व्यतिष्ठन् गहने वने4.14.1॥

##### शब्दार्थः
सर्वे ते all of them, त्वरितं at once, गत्वा went वालि पालिताम् ruled by Vali, किष्किन्धां Kishkinda, वृक्षैरात्मानमावृत्य hiding behind the trees, गहने वने in the dense forest, व्यतिष्ठन् waited

##### आङ्ग्लानुवादः
They all at once went to Kishkinda ruled by Vali and there waited hiding behind the trees in the dense forest.



#### श्लोकः
##### मूलम्
विचार्य सर्वतो दृष्टिं कानने काननप्रियः।  
सुग्रीवो विपुलग्रीवः क्रोधमाहारयद्भृशम्4.14.2॥

##### शब्दार्थः
काननप्रियः a lover of forest, विपुलग्रीवः broadnecked, सुग्रीवः Sugriva, कानने in the forest, सर्वतः all over, दृष्टिम् sight, विचार्य  extending, भृशम् very, क्रोधम् anger, आहारयत् became.

##### आङ्ग्लानुवादः
Broadnecked Sugriva, a lover of the forest, looked around and flew into a rage.



#### श्लोकः
##### मूलम्
ततस्स निनदं घोरं कृत्वा युद्धाय चाह्वयत्।  
परिवारैः परिवृतो नादैर्भिन्दन्निवाम्बरम्4.14.3॥  
गर्जन्निव महामेघो वायुवेगपुरस्सरः।

##### शब्दार्थः
परिवारैः with companions, परिवृतः surrounded, ततः then, नादैः with sounds, अम्बरम् sky, भिन्दन्निव as if piercing through, वायुवेगपुरःसरः moving with the speed of wind, गर्जन् while roaring, महामेघ इव like a huge cloud, घोरम् terrific, निनदम् sound, कृत्वा having produced,  
युद्धाय for the combat, अह्वयत् challenged.

##### आङ्ग्लानुवादः
Sugriva, surrounded by his companions, raised his voice as if piercing the sky, roaring like a huge thundering cloud, challenging Vali to a duel.



#### श्लोकः
##### मूलम्
अथ बालार्कसदृशो दृप्तसिंहगतिस्तदा4.14.4॥  
दृष्ट्वा रामं क्रियादक्षं सुग्रीवो वाक्यमब्रवीत्।

##### शब्दार्थः
अथ then, बालार्कसदृश looking like the rising Sun, दृप्तसिंहगतिः moving like a proud lion, सुग्रीवः Sugriva, क्रियादक्षम् proficient in any task, रामम् Rama, दृष्ट्वा after seeing, तदा then, वाक्यम् these words, अब्रवीत् said.

##### आङ्ग्लानुवादः
Sugriva, proficient in the performance of any task, one who appeared like the rising Sun and moved like a proud lion, said to Ramaः



#### श्लोकः
##### मूलम्
हरिवागुरया व्याप्तां तप्तकाञ्चनतोरणाम्।  
प्राप्ताः स्म ध्वजयन्त्राढ्यां किष्किन्धां वालिनः पुरीम्॥4.14.5॥

##### शब्दार्थः
हरिवागुरया  like a net to catch animals, व्याप्ताम् filled, तप्तकाञ्चनतोरणाम् having a glittering golden archway, ध्वजयन्त्राढ्याम् decorated with the flagstaff operated mechanically, वालिनः Vali's, पुरीम् capital city, किष्किन्धाम् of Kishkinda, प्राप्ताः स्म reached

##### आङ्ग्लानुवादः
'We have arrived at Kishkinda, the capital of Vali, decorated with flags and having a glittering golden archway that can be opened mechanically. Teeming with monkeys, it looks like a snare to catch the enemy.



#### श्लोकः
##### मूलम्
प्रतिज्ञा या त्वया वीर कृता वालिवधे पुरा।  
सफलां कुरु तां क्षिप्रं लतां काल इवागतः4.14.6॥

##### शब्दार्थः
वीर hero, त्वया by  you, वालिवधे to kill Vali, पुरा earlier, या such, प्रतिज्ञा vow, कृता has been taken, ताम् that one, आगतः came, कालः time, लताम् इव like creeper, क्षिप्रम् at once, सफलाम् successful, कुरु make it.

##### आङ्ग्लानुवादः
'O heroic Rama fulfil quickly the vow taken by you earlier to kill Vali in the same way  a creeper bears fruit when the time comes.'



#### श्लोकः
##### मूलम्
एवमुक्तस्तु धर्मात्मा सुग्रीवेण स राघवः।  
तमेवोवाच वचनं सुग्रीवं शत्रुसूदनः4.14.7॥

##### शब्दार्थः
सुग्रीवेण by Sugriva, एवम् that way, उक्तः spoken, धर्मात्मा righteous one, शत्रुसूदनः destroyer of enemies, सः राघवः that Rama, तम् to him, सुग्रीवम् Sugriva, वचनम् these words, उवाच spoke.

##### आङ्ग्लानुवादः
Requested thus by Sugriva, righteous Rama, the destroyer of enemies, repliedः.



#### श्लोकः
##### मूलम्
कृताभिज्ञानचिह्नस्त्व मनया गजसाह्वया।  
लक्ष्मणेन समुत्पाट्य यैषा कण्ठे कृता तव4.14.8॥

##### शब्दार्थः
या that, एषा this, लक्ष्मणेन by Lakshmana, समुत्पाट्य having uprooted, तव your, कण्ठे in the neck, कृता done, अनया by that, गजसाह्वया with the help of Gaja creeper, त्वम् you, कृताभिज्ञानचिह्नः can be easily recognised.

##### आङ्ग्लानुवादः
'Lakshmana has uprooted a creeper of  gaja, and fastened it on your neck by which you can be easily identified.



#### श्लोकः
##### मूलम्
शोभसेऽह्यधिकं वीर लतया कण्ठसक्तया।  
विपरीत इवाकाशे सूर्यो नक्षत्रमालया4.14.9॥

##### शब्दार्थः
वीर hero, कण्ठसक्तया  fastened to your neck, लतया by the creeper, आकाशे in the sky, नक्षत्रमालया by the cluster of stars, विपरीतः opposite, सूर्यः इव like the Sun, अधिकम् excessive, शोभसे shining.

##### आङ्ग्लानुवादः
'O hero, you are shining with the creeper fastened to your neck , just as the fullmoon adorned with a cluster of stars shines in the sky.



#### श्लोकः
##### मूलम्
अद्य वालिसमुत्थं ते भयं वैरं च वानर।  
एकेनाहं प्रमोक्ष्यामि बाणमोक्षेण संयुगे4.14.10॥

##### शब्दार्थः
वानर O monkey, अद्य now, अहम् I, संयुगे in combat, एकेन by a single, बाणमोक्षेण by the release of an arrow, ते to you, वालिसमुत्थम् caused by Vali, भयम् fear, वैरं च and enmity, प्रमोक्ष्यामि I will dispel

##### आङ्ग्लानुवादः
'O monkey, with the release of a single arrow in the combat, I shall dispel your fear and enmity (hatred) for Vali.



#### श्लोकः
##### मूलम्
मम दर्शय सुग्रीव वैरिणं भ्रातृरूपिणम्।  
वाली विनिहतो यावद्वने पांसुषु वेष्टते4.14.11॥

##### शब्दार्थः
सुग्रीव  O Sugriva, भ्रातृरूपिणम् in the form of brother, वैरिणम् an enemy, मम to me, दर्शय वाली show Vali, विविहतः killed, वने in the forest, पांसुषु in the dust, यावत् चेष्टते before he rolls down.

##### आङ्ग्लानुवादः
'O Sugriva show me your enemy,who is in the guise of your brother.He will be killed. He will roll down in the dust of the forest.



#### श्लोकः
##### मूलम्
यदि दृष्टिपथं प्राप्तो जीवन्स विनिवर्तते।  
ततो दोषेण मा गच्छेत्सद्यो गर्हेच्च मा भवान्4.14.12॥

##### शब्दार्थः
दृष्टिपथम् sight, प्राप्तः comes, सः he, जीवन् with life, विनिवर्तते यदि if he will return, ततः then, भवान् you, सद्यः now, मा my, दोषेण blame, गच्छेत् may go, माम् me, गर्हेच्च will blame.

##### आङ्ग्लानुवादः
'If Vali appears before me I will not let him go with life.Then you will not blame me and find fault with me.



#### श्लोकः
##### मूलम्
प्रत्यक्षं सप्त ते साला मया बाणेन दारिताः।  
तेनावेहि बलेनाद्य वालिनं निहतं मया4.14.13॥

##### शब्दार्थः
ते to you, प्रत्यक्षम् in your presence, मया by me, बाणेन by an arrow, सप्त seven, सालाः sala trees, दारिताः are torn, ततः then, अद्य now, मया by me, वालिनम् Vali, बलेन by strength, निहतम् killed, वेहि you may know.

##### आङ्ग्लानुवादः
'You have seen how I have pierced through seven sala trees with a single arrow. You will know how with the same strength I will kill Vali.'



#### श्लोकः
##### मूलम्
अनृतं नोक्तपूर्वं मे वीर कृच्छ्रेऽपि तिष्टता।  
धर्मलोभपरीतेन न च वक्ष्ये कथञ्चन4.14.14॥

##### शब्दार्थः
वीर hero, कृच्छ्रे in distress, तिष्ठतापि although subjected, धर्मलोभपरीतेन with the fear of deviating from righteousness, मे from me, अनृतम् a lie, उक्तपूर्वम् earlier, कथञ्चन in any way, न वक्ष्ये I will not speak.

##### आङ्ग्लानुवादः
'O Sugriva, I have uttered no falsehood before for fear of deviation from righteousness although I was in distress, nor shall I utter any falsehood in any circumstances hereafter.



#### श्लोकः
##### मूलम्
सफलां च करिष्यामि प्रतिज्ञां जहि सम्भ्रमम्।  
प्रसूतं कलमं क्षेत्रे वर्षेणेव शतक्रतुः4.14.15॥

##### शब्दार्थः
शतक्रतुः Indra who performed a hundred sacrifices, वर्षेण by rain, प्रसूतम् production, कलमं क्षेत्रम् इव like the cornfield, प्रतिज्ञाम् my promise, सफलाम् will make it fruitful, करिष्यामि I will fulfil, सभ्रमम् apprehension, जहि give up.

##### आङ्ग्लानुवादः
'I shall fulfil my promise just as Indra (who performed a hundred sacrifices) helps production in the cornfield through timely rain. Give up your apprehension.



#### श्लोकः
##### मूलम्
तदाह्वाननिमित्तं त्वं वालिनो हेममालिनः।  
सुग्रीव कुरु तं शब्दं निष्पतेद्येन वानरः4.14.16॥

##### शब्दार्थः
सुग्रीवः Sugriva, तत् that, हेममालिनः adorned with a golden garland, वालिनः Vali, आह्वाननिमित्तं च to invite him, तम् such, शब्दम् sound, कुरु make, येन by which, वानरः monkey, निष्पतेत् will come out.

##### आङ्ग्लानुवादः
'O Sugriva give a warcry so that Vali adorned with a golden garland will come out.



#### श्लोकः
##### मूलम्
जितकाशी बलश्लाघी त्वया चाधर्षितः पुरा।  
निष्पतिष्यत्यसङ्गेन वाली स प्रियसंयुगः4.14.17॥

##### शब्दार्थः
जितकाशी proud of valour, बलश्लाघी one who praises strength, त्वया by you, अधर्षितः challenged, प्रियसंयुगः fond of battle, सः वाली that Vali, असङ्गेन without any fear, पुरात् from the city, निष्पतिष्यति will rush forward.

##### आङ्ग्लानुवादः
'Vali, who is proud of  his valour,  is strong, fearless and fond of combat, will rush out of the city in response to your challenge.



#### श्लोकः
##### मूलम्
रिपूणां धर्षिण शूरा मर्षयन्ति न संयुगे।  
जानन्तस्तु स्वकं वीर्यं स्त्रीसमक्षं विशेषतः4.14.18॥

##### शब्दार्थः
स्वकम् their own, वीर्यम् prowess, जानन्तः proud, संयुगे in battle, रिपूणाम् foe's, धर्षितम् roar of challenge, श्रुत्वा on hearing, न मर्षयन्ति not brook, स्त्री समक्षम् in front of women, विशेषतः specially.

##### आङ्ग्लानुवादः
'Proud of their own prowess, heroes will not brook the challenge of foes in battle, specially in the presence of women.'



#### श्लोकः
##### मूलम्
स तु रामवचश्श्रुत्वा सुग्रीवो हेमपिङ्गलः।  
ननर्द क्रूरनादेन विनिर्भिन्दन्निवाम्बरम्4.14.19॥

##### शब्दार्थः
हेमपिङ्गलः goldenhued, सः सुग्रीवः that Sugriva, रामवचः Rama's words, श्रुत्वा on hearing,  
अम्बरम् sky, विनिर्भिन्दन्निव as if splitting, क्रूरनादेन in fierceful voice, ननर्द roared.

##### आङ्ग्लानुवादः
On hearing Rama's words, the goldenhued Sugriva roared in a fierce voice as if it would piece  the sky.



#### श्लोकः
##### मूलम्
तस्य शब्देन वित्रस्ता गावो यान्ति हतप्रभाः।  
राजदोषपरामृष्टाः कुलस्त्रिय इवाकुलाः4.14.20॥

##### शब्दार्थः
तत्र thereafter, गावः cows, शब्देन by the yelling, वित्रस्ताः were alarmed, हतप्रभाः lost their brightness, राजदोषपरामृष्टाः by the failure of the king, कुलस्त्रियः यथा like the chaste women, आकुलाः much perplexed, यान्ति become.

##### आङ्ग्लानुवादः
Alarmed at the yelling of Sugriva, the cows began to run in all directions, like the  women of noble pedigree who, with their brightness lost, run perplexed for failure of the king to protect their chastity.



#### श्लोकः
##### मूलम्
द्रवन्ति च मृगाश्शीघ्रं भग्ना इव रणे हयाः।  
पतन्ति च खगा भूमौ क्षीणपुण्या इव ग्रहाः4.14.21॥

##### शब्दार्थः
रणे in battle, भग्नाः wounded हयाः इव like the horses, मृगाः deer, शीघ्रम् speedily, द्रवन्ति च unable to run, खगाः birds, क्षीणपुण्याः their merit exhausted, ग्रहाः इव like planets, भूमौ on the ground, पतन्ति च fall.

##### आङ्ग्लानुवादः
The deer were unable to run like wounded horses in a battle. Birds fell down on the ground like planets fall when their merit is exhausted.



#### श्लोकः
##### मूलम्
ततस्सजीमूतगणप्रणादो  
नादं ह्यमुञ्चत्त्वरया प्रतीतः।  
सूर्यात्मजश्शौर्यविवृद्धतेजाः  
सरित्पतिर्वाऽनिलचञ्चलोर्मिः4.14.22॥

##### शब्दार्थः
ततः then, जीमूतगणप्रणादः thundering of a cluster of clouds, प्रतीतः quickly, सूर्यात्मजः son of Sungod, शौर्यविवृद्धतेजाः lustre enhanced by valour, अनिलचञ्चलोर्मिः waves lashed by the wind become restless, सरित्पतिर्वा (like the lord of rivers) ocean, त्वरया quick, नादम्  sound, अमुञ्चत् let loose.

##### आङ्ग्लानुवादः
Then Sugriva, son of the Sungod, with his lustre enhanced by his valour moved swiftly. His roar resembled the rumbling of a cluster of thundering clouds. He gave a warcry the tone of which resembled the sounds of waves lashed by high velocity winds in the sea.  

#### समाप्तिः
 श्रीमद्रामायणे वाल्मीकीय आदिकाव्ये किष्किन्धाकाण्डे चतुर्दशस्सर्गः॥  
Thus ends the fourteenth sarga of Kishkindakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/4_kiShkindhAkANDam/02-vAli-vadhaH/014_sugrIveNa_vAlinaM_prati_yuddhAhvAnam.md">
<details><summary><h3>भूषणम् ...{Loading}...</h3></summary>



सर्वे ते त्वरितं गत्वा किष्किन्धां वालिपालिताम् ।  

वृक्षैरात्मानमावृत्य व्यतिष्ठन् गहने वने  ॥  ४।१४।१  ॥   

विचार्य सर्वतो दृष्टिं कानने काननप्रियः ।  

सुग्रीवो विपुलग्रीवः क्रोधमाहारयद्भृशम्  ॥  ४।१४।२  ॥   

अथ वाल्याह्वानभीतं सुग्रीवं निस्त्रासयति रामश्चतुर्दशे सर्व इत्यादि  ॥ 
४।१४।१,२  ॥   

  

ततः स निनदं घोरं कृत्वा युद्धाय चाह्वयत् ।  

परिवारैः परिवृतो नादैर्भिन्दन्निवाम्बरम् ।  

गर्जन्निव महामेघो वायुवेगपुरस्सरः  ॥  ४।१४।३  ॥   

अथ बालार्कसदृशो दृप्तसिंहगतिस्तदा ।  

दृष्ट्वा रामं क्रियादक्षं सुग्रीवो वाक्यमब्रवीत्  ॥  ४।१४।४  ॥   

तत इत्यादि । वायुवेगपुरःसरः वायुवेगान्मेघे अधिको ध्वनिरिति प्रसिद्धिः ।
यतः वायुवेगपुरस्सरः अत एव गर्जन्महामेघ इव स्थितः । परिवारैः परिवृतः सः
नादैरम्बरं भिन्दन्निव घोरं निनदं कृत्वा युद्धायाह्वयत् । वालिनमिति शेषः
 ॥  ४।१४।३,४  ॥   

  

हरिवागुरया व्याप्तां तप्तकाञ्चनतोरणाम् ।  

प्राप्ताः स्म ध्वजयन्त्राढ्यां किष्किन्धां वालिनः पुरीम्  ॥  ४।१४।५  ॥   

हरिवागुरया हरय एव वागुरा मृगग्रहणपाशः तया व्याप्ताम्
इतरदुष्प्रवेशामित्यर्थः । यद्वा हरिवागुरया हरिगृहैः जात्येकवचनम् ।
"वागुरा मृगशालिका" इति वैजयन्ती  ॥  ४।१४।५  ॥   

  

प्रतिज्ञा या त्वया वीर कृता वालिवधे पुरा ।  

सफलां तां कुरु क्षिप्रं लतां काल इवागतः  ॥  ४।१४।६  ॥   

एवमुक्तस्तु धर्मात्मा सुग्रीवेण स राघवः ।  

तमथोवाच सुग्रीवं वचनं शत्रुसूदनः  ॥  ४।१४।७  ॥   

आगतः कालः फलकालः  ॥  ४।१४।६,७  ॥   

कृताभिज्ञानचिह्नस्त्वमनया गजसाह्वया ।  

लक्ष्मणेन समुत्पाट्य यैषा कण्ठे कृता तव  ॥  ४।१४।८  ॥   

शोभसे ह्यधिकं वीर लतया कण्ठसक्तया ।  

विपरीत इवाकाशे सूर्यो नक्षत्रमालया  ॥  ४।१४।९  ॥   

अभिज्ञापकं चिह्नम् अबिज्ञानचिह्नम्, कृतमभिज्ञानचिह्नं यस्य स तथा ।
गजपुष्प्यामेव गजसाशब्दः । यद्वा गजेन समा आह्वा आख्या यस्याः सा गजसाह्वा
तया शोभस इति । अत्राहुः विपरीते रात्रौ । सूर्यः पूर्णचन्द्रः । "परीतं तु
दिवा प्रोक्तं विपरीतं तु शर्वरी । राकामध्यगतश्चन्द्रः सूर्य इत्यभिधीयते
 ॥ " इति वचनात्। यद्वा नक्षत्रमालया विपरीतः विशेषेण परिवृतः सूर्य इव
चन्द्र इव। अन्यशब्देनान्यस्याभिधानं कथमिति चेत्? "नवो नवो भवति" इति
श्रुतौ अह्नां केतुः सूर्यः चन्द्राप्यायकत्वाच्चन्द्रमा इत्युच्यते।
तद्वच्चन्द्रोऽपि सूर्यकिरणानुप्रवेशायत्तप्रकाशविशेषवत्त्वात्
सूर्यशब्देनाभिधीयत इति। यद्वा विशेषेण परीतो विपरीतः नक्षत्रावृतः सूर्य
इवेत्यभूतोपमा। विपरीत इत्यनेन तात्कालिकतेजोवत्त्वमुच्यते। यद्वा विपरीते
विपरीतकाले सूर्यो नक्षत्रमालयेव अनया लतया शोभसे। उत्पातकाले हि मध्याह्ने
नक्षत्राणि दृश्यन्त इत्युच्यते ज्योतिःशास्त्रे "रात्राविन्द्रधनुर्दर्शें
दिवा नक्षत्रदर्शने। तद्राष्ट्रनाथनाशः स्यादिति गर्गस्य भाषितम्  ॥ " इति ।
अतः भाविवालिवधरूपफलानुसारेण तेजसा ज्वलन् सुग्रीवः
शुभ्रपुष्पावलीशोभमानगजपुष्पीमालया उत्पातकाले नक्षत्रमालया सूर्य इव
बभावित्यस्मदाचार्योक्तम् । अत्राहुरित्यारभ्य सूर्यशब्देनाभिधीयत इत्यन्तं
गोविन्दराजोक्तमेव रामानुजीये दृश्यते, विशेषस्त्वयम्  ॥  ४।१४।८,९  ॥   

  

अद्य वालिसमुत्थं ते भयं वैरं च वानर ।  

एकेनाहं प्रमोक्ष्यामि बाणमोक्षेण संयुगे  ॥  ४।१४।१०  ॥   

अद्येति । प्रमोक्ष्यामि प्रमोचयिष्यामि । अनिट्तवमार्षम्  ॥  ४।१४।१०  ॥   

  

मम दर्शय सुग्रीव वैरिणं भ्रातृरूपिणम् ।  

वाली विनिहतो यावद्वने पांसुषु वेष्टते  ॥  ४।१४।११  ॥   

ममेति । यावद्वेष्टते वेष्टिष्यते । "यावत्पुरानिपातयोर्लट्" इति लट्  ॥ 
४।१४।११  ॥   

  

यदि दृष्टिपथं प्राप्तो जीवन् स विनिवर्तते ।  

ततो दोषेण मा ऽ ऽगच्छेत् सद्यो गर्हेच्च मा भवान्  ॥  ४।१४।१२  ॥   

प्रत्यक्षं सप्त ते साला मया बाणेन दारिताः ।  

तेनावेहि बलेनाद्य वालिनं निहतं मया  ॥  ४।१४।१३  ॥   

यदीति । स वाली दृष्टिपथं प्राप्तः सन् पुनर्जीवन्यदि विनिवर्तते ततः तदा
दोषेणोपलक्षितं मा माम् आगच्छेत् सद्यो मा मां भवान् गर्हेच्च गर्हेत च ।
यदि दृष्टमात्रेण तं न हन्यां तदा मत्समीपमागच्छ मां गर्हस्व चेत्यर्थः  ॥ 
४।१४।१२,१३  ॥   

  

अनृतं नोक्तपूर्वं मे वीर कृच्छ्रे ऽपि तिष्ठता ।  

धर्मलोभपरीतेन न च वक्ष्ये कथञ्चन  ॥  ४।१४।१४  ॥   

अनृतमिति । मे मया "तेमयावेकवचनस्य" इत्येतत्तृतीयायामप्यार्षे दृश्यते ।
अतस्तद्विशेषणे ऽपि तृतीयाप्रयोगः । धर्मलोभपरीतेन लोभो लब्धस्य
त्यागासहिष्णुता । धर्महान्यसहिष्णुनेत्यर्थः  ॥  ४।१४।१४  ॥   

  

सफलां च करिष्यामि प्रतिज्ञां जहि सम्भ्रमम् ।  

प्रसूतं कलमं क्षेत्रे वर्षेणेव शतक्रतुः  ॥  ४।१४।१५  ॥   

सफलामिति । सम्भ्रमं संशयकृतचाञ्चल्यं पराक्रमेण प्रतिज्ञासफलत्वकरणे
दृष्टान्तमाह प्रसूतमिति । कलमं सस्यम्  ॥  ४।१४।१५  ॥   

  

तदाह्वाननिमित्तं त्वं वालिनो हेममालिनः ।  

सुग्रीव कुरु तं शब्दं निष्पतेद्येन वानरः  ॥  ४।१४।१६  ॥   

तदाह्वानेति । तत्तस्मात्  ॥  ४।१४।१६  ॥   

  

जितकाशी बलश्लाघी त्वया चाधर्षितः पुरा ।  

निष्पतिष्यत्यसङ्गेन वाली स प्रियसंयुगः  ॥  ४।१४।१७  ॥   

जितेति । जितेन जयेन काशते प्रकाशत इति जितकाशी । ताच्छील्ये णिनिः ।
असङ्गेन अविलम्बेन  ॥  ४।१४।१७  ॥   

  

रिपूणां धर्षणं शूरा मर्षयन्ति न संयुगे ।  

जानन्तस्तु स्वकं वीर्यं स्त्रीसमक्षं विशेषतः  ॥  ४।१४।१८  ॥   

स तु रामवचः श्रुत्वा सुग्रीवो हेमपिङ्गलः ।  

ननर्द क्रूरनादेन विनिर्भिन्दन्निवाम्बरम्  ॥  ४।१४।१९  ॥   

स्त्रीसमक्षमित्यनेन तदानीं सायङ्काल इत्यवगम्यते ।
"प्रातर्मूत्रपुरीषाभ्यां मध्याह्ने क्षुत्पिपासया । सायं कामेन पीड्यन्ते
जन्तवो निशि निद्रया  ॥ " इति वचनात्  ॥  ४।१४।१८,१९  ॥   

  

तस्य शब्देन वित्रस्ता गावो यान्ति हतप्रभाः ।  

राजदोषपरामृष्टाः कुलस्त्रिय इवाकुलाः  ॥  ४।१४।२०  ॥   

द्रवन्ति च मृगाः शीघ्रं भग्ना इव रणे हयाः ।  

पतन्ति च खगा भूमौ क्षीणपुण्या इव ग्रहाः  ॥  ४।१४।२१  ॥   

हतप्रभाः भीतिविकृतमुखकान्तयः । गाव इत्यनेन गवां
पुरप्रवेशकालसूचनात्तत्कालस्य सायन्तनत्वं गम्यते । राजदोषपरामृष्टाः
राजदोषेण अराजकत्वरूपदोषेण परामृष्टाः परैः परपुरुषैः आमृष्टाः केशेषु
गृहीताः कुलस्त्रिय इव आकुलाः गन्तव्यप्रदेशाभावेनाकुलाः  ॥  ४।१४।२०,२१
 ॥   

  

ततः स जीमूतगणप्रणादो नादं ह्यमुञ्चत्त्वरया प्रतीतः ।  

सूर्यात्मजः शौर्यविवृद्धतेजाः सरित्पतिर्वा ऽनिलचञ्चलोर्मिः  ॥  ४।१४।२२
 ॥   

इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे
चतुर्दशः सर्गः  ॥  १४  ॥   

प्रतीतः नादमोचने प्रसिद्धः । सरित्पतिर्वा समुद्र इव  ॥  ४।१४।२२  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
ब्किष्किन्धाकाण्डव्याख्याने चतुर्दशः सर्गः  ॥  १४  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/4_kiShkindhAkANDam/02-vAli-vadhaH/014_sugrIveNa_vAlinaM_prati_yuddhAhvAnam.md">
<details><summary><h3>शिरोमणी ...{Loading}...</h3></summary>



किष्किन्धासमीपप्रस्थानानन्तरकालिकं वृत्तान्तमाह सर्व इति । सर्वे रामादयः
किष्किन्धां गत्वा वृक्षैरात्मानमाच्छाद्य धर्मनिवारणार्थं वृक्षाधः
स्थित्वेत्यर्थः, गहने वने व्यतिष्ठन्  ॥  ४।१४।१  ॥   

  

विसार्येति । काननप्रियः सुग्रीवः सर्वतो दृष्टिं विसार्य क्रोधं
भृशमत्यन्तमाहारयत् प्राप्नोत्  ॥  ४।१४।२  ॥   

  

तत इति । ततः क्रोधप्राप्त्यनन्तरं परिवारैः स्वपरिकरैः परिवृतः सुग्रीवः
युद्धाय युद्धं कर्तुमम्बरमाकाशं भिन्दन्निव घोरं निनदं शब्दं कृत्वा
आह्वयत्  ॥  ४।१४।३  ॥   

  

गर्जन्निति । वायुवेगपुरःसरः वायुवेगेन वेगितः मेघ इव गर्जन् बालार्कसदृशः
आरुण्येन औदयकालिकसूर्यसदृशः दृप्तसिंहगतिः दृप्तसिंहगमनसदृशगमनवान्
सुग्रीवः क्रियादक्षं रामं दृष्ट्वा अब्रवीत् । किं च वायुवेग एव पुरःसरः
अधिक इत्यर्थः, यद्वेगात् सः अतिवेगवानित्यर्थः, सुग्रीवविशेषणम् ।
सार्धश्लोक एकान्वयी  ॥  ४।१४।४ ॥   

  

तद्वचनाकारमाह-- हरीति । हरिवागुरया वानररूपमृगबन्धकपाशेन व्याप्तां
ध्वजयन्त्राढ्यां ध्वजैः यन्त्रैः शतध्न्यादिभिराढ्यां किष्किन्धां पुरीं
वयं प्राप्ताः स्म अतः हे वीर वालिवधे वालिवधार्थं या प्रतिज्ञा त्वया कृता
तां प्रतिज्ञां लतां पुष्पितवल्लरीम् आनतः प्राप्तः कालः फलप्रापकसमय इव
त्वं सफलां कुरु वालिनं जहीत्यर्थः । अर्धचतुष्टयमेकान्वयि  ॥  ४।१४।५,६
 ॥   

  

एवमिति । सुग्रीवेण एवमुक्तः धर्मात्मा राघवः सुग्रीवमुवाच  ॥  ४।१४।७  ॥   

  

तद्वचनाकारमाह कृतेति । यतः एषा लता लक्ष्मणेन समुत्पाट्य तव कण्ठे कृता
अतः अनया गजसाह्वया गजः गजशब्दः साह्वयः आह्वयत्वं प्राप्तः संज्ञेत्यर्थः,
यस्यास्तया कण्ठसक्तया अनया लतया कृताभिज्ञानचिह्नस्त्वं नक्षत्रमालया
विपरीतः संयुक्तः आकाशे सूर्य इव शोभसे अभूतोपमैषा । अर्धचतुष्टयमेकान्वयि
 ॥  ४।१४।८,९ ॥   

  

अद्येति । एकेन बाणमोक्षेण शरप्रक्षेपेण वालीसमुत्थं ते भयं वैरं च
प्रमोक्ष्यामि निवर्तयिष्यामि  ॥  ४।१४।१०  ॥   

  

ममेति । भ्रातृरूपिणं वैरिणं त्वं दर्शय । तत्प्रयोजनमाह यावत्साकल्येन
विनिहतः मद्बाणैर्हिंसितः वाली पांसुषु धूलिषु चेष्टते चेष्टेत  ॥  ४।१४।११
 ॥   

  

यदीति । दृष्टिपथं प्राप्तः मया दृष्टः स वाली यदि विनिवर्तते तदा
दोषेणोपलक्षितं मां भवान् गच्छेत् जानीयात् अत एव गर्हेत्  ॥  ४।१४।१२  ॥   

  

वालिवधे संशयस्त्वया न कार्य इत्याह प्रत्यक्षमिति । ते प्रत्यक्षं सप्त
सालाः मया बाणेन दारितास्ततो हेतोः रणे मया निहतं वालिनं त्वं वेत्सि
अवेदीः । "वर्तमानसामीप्ये" इति भूते लट् । एतेन तन्न विस्मर्तव्यमिति
सूचितम्  ॥  ४।१४।१३ ॥   

  

ननु तव वालिवधयोग्यसामर्थ्यातिशये न संशयः किं तु तत्कर्तृत्वे संशय इत्यत
आह अनृतमिति । हे वीर कृच्छ्रे
अत्याज्यपितृगुर्वादिपरस्परविरुद्धोक्तिसंशयजनितकष्टे ऽपि तिष्ठता
धर्मलोभपरीतेन धर्मसंरक्षणवाञ्छायुक्तेन मया अनृतं नोक्तपूर्वम् अत एव न च
कदाचन वक्ष्ये अतः प्रसूतं शतक्रतुविश्वासेन आरोपितं कलमक्षेत्रं
क्षेत्रशालिनं शतक्रतुरिव प्रतिज्ञां स्वोक्तवालिवधनिश्चायकवचनं सफलां
वालिवधरूपफलसहितां करिष्यामि अतः संभ्रमं भयं जहि । अर्धचतुष्टयमेकान्वयि
 ॥  ४।१४।१४,१५  ॥   

  

तदिति । तत् वधस्य निश्चयाद्धेतोः वालिनः आह्वाननिमित्तं शब्दं कुरु येन
शब्देन वानरो वाली निष्पतेत्  ॥  ४।१४।१६  ॥   

  

सो ऽवश्यं पतिष्यतीत्यत्र हेतुं वदन्नाह जितेति । जयश्लाघी
स्वविजयविषयकश्लाघावान् अत एव प्रियसंयुगः अत एव जितकाशी
स्वविजयहेतुकगमनशीलः अधर्षितस्त्वया पराभवमप्राप्तः वाली असंगेन
कलत्राद्यासक्तिरहितत्वेन पुरान्निष्पतिष्पति । एतेन न निष्पतेच्चेत्किं
करिष्यसीति शङ्का न कार्येति ध्वनितम्  ॥  ४।१४।१७  ॥   

  

रिपूणामिति । रिपूणां धर्षितं प्रागल्भ्यवचनं श्रुत्वा स्वकं वीर्यं
विशेषतो ऽधिकं जानन्तो जनाः स्त्रीसमक्षं स्त्रीणां समीपं ज्ञात्वेति शेषः,
विशेषतो न मर्षयान्ति सहन्ते  ॥  ४।१४।१८  ॥   

  

स इति । सुग्रीवः रामवचः श्रुत्वा अम्बरमाकाशं निर्भिन्दन्निव क्रूरनादेन
ननर्द  ॥  ४।१४।१९  ॥   

  

तेनेति । तेन सुग्रीवजनितेन शब्देन वित्रस्ता गावः राजदोषपरामृष्टाः
राजदोषेण प्रजारक्षणाभावरूपराजापराधेन परामृष्टाः परैः बिटैः आमृष्टाः
स्प्रष्टुं वाञ्छिताः अत एव आकुला कुलस्त्रिय इव हतप्रभाः सत्यः यान्ति
इतस्ततो धावन्ति रणे भग्नास्तोत्रादिना ताडिताः हया इव मृगाः द्रवन्ति च
क्षीणपुण्याः ग्रहा इव खगाः भूमौ पतन्ति च । अर्धचतुष्टयमेकान्वयि  ॥ 
४।१४।२०,२१  ॥   

  

तत इति । जीमूतकृतः जीमूतो ऽयमिति भ्रान्तिसंपादकः प्रणादो यस्य सः शौर्येण
रामसाहाय्यहेतुकप्रवृद्धपरत्वेन विवृद्धं तेजो यस्य स त्वरया
युद्धोत्साहहेतुकवेगेन प्रतीत उपलक्षितः सूर्यात्मजः सुग्रीवः
अनिलचञ्चलोर्मिः सरित्पतिः समुद्र इव नादं व्यमुञ्चत् । वाशब्द इवार्थे  ॥ 
४।१४।२२  ॥   

  

इति श्रीमद्वाल्मीकीयरामायणव्याख्याने रामायणशिरोमणौ किष्किन्धाकाण्डे
चतुर्दशः सर्गः  ॥  ४।१४  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/4_kiShkindhAkANDam/02-vAli-vadhaH/014_sugrIveNa_vAlinaM_prati_yuddhAhvAnam.md">
<details><summary><h3>तिलकम् ...{Loading}...</h3></summary>



गहने निबिडे दुष्प्रवेशे  ॥  ४।१४।१३  ॥   

  

वायोर्वेगः पुरःसरो यस्य स महामेघ इव । बालार्कसदृशो वर्णेन प्रतापेन च  ॥ 
४।१४।४  ॥   

  

हरिरूपवागुरया व्याप्तां वागुराकारतया स्थितहरिकाम्  ॥  ४।१४।५  ॥   

  

ध्वजैर्यन्त्रैः प्राकारयुद्धापेक्षितैराढ्याम्  ॥  ४।१४।६  ॥   

  

यथा आगतः कालो ऋतुविशेषरूपो लतां प्राक्सुपुष्पां ततः सफलां करोति, तथा
स्वकृतप्रतिज्ञां त्वमपि सफलां कुर्वित्यर्थः  ॥  ४।१४।७  ॥   

  

गजसाह्वया गजेन समाना आह्वा नाम यस्यास्तया  ॥  ४।१४।८,९  ॥   

  

नक्षत्रमालया ऽ ऽकाशे विपरीतो विशेषेण परीतो वेष्टितः सूर्य इव ।
कविविकल्पितोपमालीकोपमा । तेन तादृशः सूर्यो यदि भवेत्तदा तरुणार्कवर्णस्य
कण्ठसक्तशुक्लपुष्पमालस्योपमा स्यादित्यतिशयोक्तिरत्र व्यङ्ग्या । केचित्तु
विपरीते इति सप्तम्यन्तम् । "परीतं तु दिवा प्रोक्तं विपरीतं तु शर्वरा ।
पौर्णमासीगतश्चन्द्रः सूर्य इत्यभिधीयते  ॥ " इति व्याचक्षते  ॥   

४।१४।१०  ॥   

प्रमोक्ष्यामि प्रमोचयिष्यामि  ॥  ४।१४।११  ॥   

  

चेष्टते लुठिष्यति । मद्दर्शनानन्तरमेवेति शेषः  ॥  ४।१४।१२  ॥   

  

यदि मद्दृष्टिपथं गतो जीवन्स विनिवर्तते ततस्तदा मा मां दोषेणोपलक्षितं
गच्छेदवगच्छेन्मां गर्हेच्च । किं च मद्बिलस्य दृष्टत्वाद्वालिनं
निहतमेवावेहीत्याह-- प्रत्यक्षमिति  ॥  ४।१४।१३  ॥   

  

वेत्सि विद्धि । कृच्छ्रे ऽपि प्राणसङ्कटे ऽपि मे मया  ॥  ४।१४।१४  ॥   

  

धर्मलोभेन धर्मलिप्सया परीतेन व्याप्तचित्तेनेति पूर्वान्वयि  ॥  ४।१४।१५
 ॥   

  

सफलां करिष्यामीत्यत्र दृष्टान्तः-- प्रसूतमिति । अङ्कुरितमित्यर्थः ।
कलमक्षेत्रमिति व्रीहिक्षेत्रमित्यर्थः  ॥  ४।१४।१६  ॥   

  

जितकाशी जितश्वासो जितभयो वा । त्वया आधर्षितः सन्पुराद्येन निष्पतेत्तं
शब्दं कुर्वित्यर्थः  ॥  ४।१४।१७  ॥   

  

ननु कृते ऽप्याह्वाने स्त्र्यादिसक्तो न निष्पतिष्यति तत्राह--
निष्पतिष्यतीति । असङ्गेन स्त्र्यादिसङ्गपरित्यागेनेत्यर्थः । यतः
प्रियसंयुगः । न मर्षयन्तीत्यस्य शूरा इति शेषः  ॥  ४।१४।१८  ॥   

  

विशेषतो न मर्षयन्तीत्यनुषङ्गः  ॥  ४।१४।१९  ॥   

  

गावो महान्तो वृषभाः । हतप्रभा हतशक्त्यः  ॥  ४।१४।२०  ॥   

  

राजदोषेण प्रजारक्षणाभावरूपेण राजदोषेण परैरन्यैरामृष्टा, अत एवाकुल
व्याकुलाः कुलस्त्रिय इव गावो यान्ति । ग्रहा देवाः  ॥  ४।१४।२१  ॥   

  

जीमूतवत्कृतप्रणादः । प्रतीतः रामे इति शेषः । शौर्ये पराक्रमकरणे विवृद्धं
तेजो यस्य । सरित्पतिर्वा समुद्र इव  ॥  ४।१४।२२  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
किष्किन्धाकाण्डे चतुर्दशः सर्गः  ॥  ४।१४  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/4_kiShkindhAkANDam/02-vAli-vadhaH/014_sugrIveNa_vAlinaM_prati_yuddhAhvAnam.md">
<details><summary><h3>द्राविडपाठः ...{Loading}...</h3></summary>



  
सर्वे ते त्वरितं गत्वा किष्किन्धां वालिपालिताम्।  
वृक्षैरात्मानमावृत्य व्यतिष्ठन् गहने वने ॥ 4.14.1 ॥   
विचार्य सर्वतो दृष्टिं कानने काननप्रियः।  
सुग्रीवो विपुलग्रीवः क्रोधमाहारयद्भृशम् ॥ 4.14.2 ॥   
परिवारैः परिवृतो नादैर्भिन्दन्निवाम्बरम्।  
गर्जन्निव महामेघो वायुवेगपुरस्सरः ॥ 4.14.3 ॥   
अथ बालार्कसदृशो दृप्तसिंहगतिस्तदा।  
दृष्ट्वा रामं क्रियादक्षं सुग्रीवो वाक्यमब्रवीत् ॥ 4.14.4 ॥   
हरिवागुरया व्याप्तां तप्तकाञ्चनतोरणाम्।  
प्राप्ताः स्म ध्वजयन्त्राढ्यां किष्किन्धां वालिनः पुरीम् ॥ 4.14.5 ॥   
प्रतिज्ञा या त्वया वीर कृता वालिवधे पुरा।  
सफलां तां कुरु क्षिप्रं लतां काल इवागतः ॥ 4.14.6 ॥   
एवमुक्तस्तु धर्मात्मा सुग्रीवेण स राघवः।  
तमथोवाच सुग्रीवं वचनं शत्रुसूदनः ॥ 4.14.7 ॥   
कृताभिज्ञानचिह्नस्त्वमनया गजसाह्वया।  
लक्ष्मणेन समुत्पाट्य यैषा कण्ठे कृता तव ॥ 4.14.8 ॥   
शोभसे ह्यधिकं वीर लतया कण्ठसक्तया।  
विपरीत इवाकाशे सूर्यो नक्षत्रमालया ॥ 4.14.9 ॥   
अद्य वालिसमुत्थं ते भयं वैरं च वानर।  
एकेनाहं प्रमोक्ष्यामि बाणमोक्षेण संयुगे ॥ 4.14.10 ॥   
मम दर्शय सुग्रीव वैरिणं भ्रातृरूपिणम्।  
वाली विनिहतो यावद्वने पांसुषु वेष्टते ॥ 4.14.11 ॥   
यदि दृष्टिपथं प्राप्तो जीवन् स विनिवर्तते।  
ततो दोषेण माऽऽगच्छेत् सद्यो गर्हेच्च मा भवान् ॥ 4.14.12 ॥   
प्रत्यक्षं सप्त ते साला मया बाणेन दारिताः।  
तेनावेहि बलेनाद्य वालिनं निहतं मया ॥ 4.14.13 ॥   
अनृतं नोक्तपूर्वं मे वीर कृच्छ्रेऽपि तिष्ठता।  
धर्मलोभपरीतेन न च वक्ष्ये कथञ्चन ॥ 4.14.14 ॥   
सफलां च करिष्यामि प्रतिज्ञां जहि सम्भ्रमम्।  
प्रसूतं कलमं क्षेत्रे वर्षेणेव शतक्रतुः ॥ 4.14.15 ॥   
तदाह्वाननिमित्तं त्वं वालिनो हेममालिनः।  
सुग्रीव कुरु तं शब्दं निष्पतेद्येन वानरः ॥ 4.14.16 ॥   
जितकाशी बलश्लाघी त्वया चाधर्षितः पुरा।  
निष्पतिष्यत्यसङ्गेन वाली स प्रियसंयुगः ॥ 4.14.17 ॥   
रिपूणां धर्षणं शूरा मर्षयन्ति न संयुगे।  
जानन्तस्तु स्वकं वीर्यं स्त्रीसमक्षं विशेषतः ॥ 4.14.18 ॥   
स तु रामवचः श्रुत्वा सुग्रीवो हेमपिङ्गलः।  
ननर्द क्रूरनादेन विनिर्भिन्दन्निवाम्बरम् ॥ 4.14.19 ॥   
तस्य शब्देन वित्रस्ता गावो यान्ति हतप्रभाः।  
राजदोषपरामृष्टाः कुलस्त्रिय इवाकुलाः ॥ 4.14.20 ॥   
द्रवन्ति च मृगाः शीघ्रं भग्ना इव रणे हयाः।  
पतन्ति च खगा भूमौ क्षीणपुण्या इव ग्रहाः ॥ 4.14.21 ॥   
ततः स जीमूतगणप्रणादो नादं ह्यमुञ्चत्त्वरया प्रतीतः।  
सूर्यात्मजः शौर्यविवृद्धतेजाः सरित्पतिर्वाऽनिलचञ्चलोर्मिः ॥ 4.14.22 ॥   

</details>
</div>
