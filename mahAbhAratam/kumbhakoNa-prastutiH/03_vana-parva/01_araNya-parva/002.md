---
title: ००२ शौनकादिब्राह्मणोपदेशः

---
अध्यायः 002

युधिष्ठिरेण वने स्वानुयायिनो ब्राह्मणान्प्रति स्वस्य हृतसर्वस्वतया तद्भरणस्य दुष्करत्वकथनपूर्वकं प्रतिनिवर्तनप्रार्थना ॥ 1 ॥ ब्राह्मणैः स्वयमेवात्मभरणपूर्वकं स्वसहवासमात्रेऽर्थिते युधिष्ठिरेण स्वस्य तद्भरणाशक्तिचिन्तनेन विषादाधिगमः ॥ शौनकेन युधिष्टिरम्प्रति ब्राह्मणभरणाय तपसा सिद्धिसम्पादनचोदना ॥ 3 ॥

वैशम्पायन उवाच 	001  
प्रभातायां तु शर्वर्यां तेषामक्लिष्टकर्मणाम् ।	001a  
वनं यियासतां विप्रास्तस्थुर्भिक्षाभुजोऽग्रतः ।	001c  
तानुवाच ततो राजा कुन्तीपुत्रो युधिष्ठिरः ॥	001e  
वयं हि हृतसर्वस्वा हृतराज्या हृतश्रियः ।	002a  
फलमूलामिषाहारा वनं यास्याम दुःखिताः ॥	002c  
वनं च दोषबहुलं बहुव्यालसरीसृपम् ।	003a  
परिक्लेशश्च वो मन्ये ध्रुवं तत्र भविष्यति ॥	003c  
ब्राह्मणानां परिक्लेशो दैवतान्यपि सादयेत् ।	004a  
किम्पुनर्मामितो विप्रा निवर्तध्वं यथेष्टतः ॥	004c  
ब्राह्मणा ऊचुः 	005  
गतिर्या भवतां राजंस्तां वयं गन्तुमुद्यताः ।	005a  
नार्हथास्मान्परित्यक्तुं भक्तान्सद्धर्मदर्शिनः ॥	005c  
स्नेहकर्माणि भक्तेषु दैवतान्यपि कुर्वते ।	006a  
विशेषतो ब्राह्मणेषु सदाचारावलम्बिषु ॥	006c  
युधिष्ठिर उवाच 	007  
ममापि परमा भक्तिर्ब्राह्मणेषु सदा द्विजाः ।	007a  
सहायविपरिभ्रंशस्त्वयं सादयतीव माम् ॥	007c  
आहरेयुर्हि ये सर्वे फलमूलमृगांस्तथा ।	008a  
त इमे शोकजैर्दुःखैर्भ्रातरो मे विमोहिताः ॥	008c  
द्रौपद्या विप्रकर्षेण राज्यापहरणेन च ।	009a  
दुःखार्दितानिमान्क्लेशैर्नाहं योक्तुमिहोत्सहे ॥	009c  
ब्राह्मणा ऊचुः 	010  
अस्मत्पोषणजा चिन्ता मा भूत्ते हृदि पार्थिव ।	010a  
स्वयमाहृत्य वन्यानि त्वानुयास्यामहे वयम् ॥	010c  
अनुध्यानेन जप्येन विधास्यामः शिव तव ।	011a  
कथाभिश्चानुकूलाभिः सह रंस्यामहे वने ॥	011c  
युधिष्ठिर उवाच 	012  
एवमेतन्न सन्देहो रमेयं ब्राह्मणैः सह ।	012a  
न्यूनभावात्तु पश्यामि प्रत्यादेशमिवात्मनः ॥	012c  
कथं द्रक्ष्यामि वः सर्वान्स्वयमाहृत्य भोजिनः ।	013a  
मद्भक्त्या क्लिश्यतोऽनर्हान्धिक्पापान्धृतराष्ट्रजान् ॥	013c  
वैशम्पायन उवाच 	014  
इत्युक्त्वा नृपतिः शोचन्निषसाद महीतले ॥	014ac  
तमध्यात्मरतो विद्वाञ्शौनको नाम वै द्विजः ।	015a  
योगे साङ्ख्ये च कुशलो राजानमिदमब्रवीत् ॥	015c  
शोकस्थानसहस्राणि हर्षस्थानशतानि च ।	016a  
दिवसे दिवसे मूढमाविशन्ति न पण्डितम् ॥	016c  
न हि ज्ञानविरुद्धेषु बहुदोषेषु कर्मसु ।	017a  
श्रेयोघातिषु सज्जन्ते बुद्धिमन्तो भवद्विधाः ॥	017c  
अष्टाङ्गां बुद्धिमाहुर्यां सर्वाश्रेयोभिघातिनीम् ।	018a  
श्रुतिस्मृतिसमायुक्तां राजन्सा त्वय्यवस्थिता ॥	018c  
\'शुश्रूषा श्रवणं चैव ग्रहणं धारणं तथा ।	019a  
ऊहापोहोऽर्थविज्ञानं तत्वज्ञानं च धीगुणाः ॥	019c  
अर्थकृच्छ्रेषु दुर्गेषु व्यापत्सु स्वजनेष्वपि ।	020a  
शारीरमानसैर्दुःखैर्न सीदन्ति भवद्विधाः ॥	020c  
श्रूयतां चाभिधास्यामि जनकेन यथा पुरा ।	021a  
आत्मव्यवस्थानकरा गीताः श्लोका महात्मना ॥	021c  
मनोदेहसमुत्थाभ्यां दुःखाभ्यामर्दितं जगत् ।	022a  
तयोर्व्याससमासाभ्यां शमोपायमिमं शृणु ॥	022c  
व्याधेरनिष्टसंस्पर्शाच्छ्रमादिष्टविवर्जनात् ।	023a  
दुःखं चतुर्भिः शारीरं कारणैः सम्प्रवर्तते ॥	023c  
तदा तत्प्रतिकाराच्च सततं चाविचिन्तनात् ।	024a  
आधिव्याधिप्रशमनं क्रियायोगबलेन तु ॥	024c  
मतिमन्तो व्यथोपेताः शमं प्रागेव कुर्वते ।	025a  
मानसस्य प्रियाख्यानैः सम्भोगोपनयैर्नृणाम् ॥	025c  
मानसेन हि दुःखेन शरीरमुपतप्यते ।	026a  
अयःपिण्डेन तप्तेन कुम्भसंस्थमिवोदकम् ॥	026c  
मानसं शमयेत्तस्माज्ज्ञानेनाग्निमिवाम्बुना ।	027a  
प्रशान्ते मानसे दुःखे शारीरमुपशाम्यति ॥	027c  
मनसो दुःखमूलं तु स्नेह इत्युपलभ्यते ।	028a  
स्नेहात्तु सज्जते जन्तुर्दुःखयोगमुपैति च ॥	028c  
स्नेहमूलानि दुःखानि स्नेहजानि भयानि च ।	029a  
शोकहर्षौ तथायासः सर्वं स्नेहात्प्रवर्तते ॥	029c  
स्नेहात्कारुण्यरागौ च प्रजास्वीर्ष्यादयस्तथा ।	030a  
अश्रेयस्कावुभावेतौ पूर्वस्तत्र गुरुः स्मृतः ॥	030c  
कोटराग्निर्यथाऽशेषं समूलं पादपं दहेत् ।	031a  
धर्मार्थिनं तथाऽल्पोपि रागदोषो विनाशयेत् ॥	031c  
विप्रयोगे न तु त्यागी दोषदर्शी समागमे ।	032a  
विरागं भजते जन्तुर्निर्वैरो निष्परिग्रहः ॥	032c  
तस्मात्स्नेहं स्वपक्षेभ्यो मित्रेभ्यो धनसञ्चयात् ।	033a  
स्वशरीरसमुत्थं च ज्ञानेन विनिवर्तयेत् ॥	033c  
ज्ञानान्वितेषु युक्तेषु शास्त्रज्ञेषु कृतात्मसु ।	034a  
न तेषु सज्जते स्नेहः पद्मपत्रेष्विवोदकम् ॥	034c  
रागाभिभूतः पुरुषः कामेन परिकृष्यते ।	035a  
इच्छा सञ्जायते तस्य ततस्तृष्णा विवर्धते ॥	035c  
तृष्णा हि सर्वपापिष्ठा नित्योद्वेगकरी नृणाम् ।	036a  
अधर्मबहुला चैव घोरा पापानुबन्धिनी ॥	036c  
या दुस्त्यजा दुर्मतिभिर्या न जीर्यति जीर्यतः ।	037a  
योसौ प्राणान्तिको रोगस्तां तृष्णां त्यजतः सुखम् ॥	037c  
अनाद्यन्ता तु सा तृष्णा अन्तर्देहगता नृणाम् ।	038a  
विनाशयति भूतानि अयोनिज इवानलः ॥	038c  
यथैधः स्वसमुत्थेन वह्निना नाशमृच्छति ।	039a  
तथाऽकृतात्मा लोभेन सहजेन विनश्यति ॥	039c  
राजतः सलिलादग्नेश्चोरतः स्वजनादपि ।	040a  
\'अर्थिभ्यः कालतस्तस्मान्नित्यमर्थवतां भयम्\' ।	040c  
भयमर्थवतां नित्यं मृत्योः प्राणभृतामिव ॥	040e  
यथा ह्यामिषमाकाशे पक्षिभिः श्वापदैर्भुवि ।	041a  
भक्ष्यते सलिले मत्स्यैस्तथा सर्वेण वित्तवान् ॥	041c  
अर्थ एव हि केषाञ्चिदनर्थं भजते नृणाम् ।	042a  
अर्थश्रेयसि चासक्तो न श्रेयो विन्दते नरः ।	042c  
तस्मादर्थागमाः सर्वे मनोमोहविवर्धनाः ॥	042e  
कार्पण्यं दर्पमानौ च भयमुद्वेग एव च ।	043a  
अर्थजानि विदुः प्राज्ञा दुःखान्येतानि देहिनाम् ॥	043c  
अर्थस्योपार्जने दुःखमार्जितानां च रक्षणे ।	044a  
नाशे दुःखं व्यये दुःखं घ्नन्ति चैवार्थकारणात्	044c  
अर्था दुःखं परित्यक्तुं पालिताश्चैव शत्रवः ।	045a  
दुःखेन चाधिगम्यन्ते तेषां नाशं न चिन्तयेत् ॥	045c  
असन्तोषपरा मूढाः सन्तोषं यान्ति पण्डिताः ।	046a  
अन्तो नास्ति पिपासायाः सन्तोषः परमं सुखम् ।	046c  
तस्मात्सन्तोषमेवेह परं पश्यन्ति पण्डितः ॥	046e  
अनित्यं यौवनं रूपं जीवितं रत्नसञ्चयः ।	047a  
ऐश्वर्यं प्रियसंवासो गृद्ध्येत्तत्र न पण्डितः ॥	047c  
त्यजेत स च यांस्तस्मात्तज्जान्क्लेशान्सहेत च ।	048a  
न हि सञ्चयवान्कश्चिद्दृश्यते निरुपद्रवः ।	048c  
अतश्च धार्मिकैः पुम्भिरनीहार्थः प्रशस्यते ॥	048e  
धर्मार्थं यस्य वित्तेहा वरं तस्य निरीहता ।	049a  
प्रक्षालनाद्धि पङ्कस्य श्रेयो ह्यस्पर्शनं नृणाम् ॥	049c  
युधिष्ठिरैवमर्थेषु न स्पृहां कर्तुमर्हसि ।	050a  
धर्मेण यदि ते कार्यं विमुक्तेच्छो भवार्थतः ॥	050c  
युधिष्ठिर उवाच 	051  
नार्थोपभोगलिप्सार्थमियमर्थेप्सुता मम ।	051a  
भरणार्थं तु विप्राणां ब्रह्मन्काङ्क्षे न लोभतः ॥	051c  
कथं ह्यस्मद्विधो ब्रह्मन्वर्तमानो गृहाश्रमे ।	052a  
भरणं पालनं चापि न कुर्यादनुयायिनाम् ॥	052c  
संविभागो हि भूतानां सर्वेषामेव दृश्यते ।	053a  
तथैवापचमानेभ्यः प्रदेयं गृहमेधिना ॥	053c  
तृणानि भूमिरुदकं वाक्चतुर्थी च सूनृता ।	054a  
सतामेतानि गेहेषु नोच्छिद्यन्ते कदाचन ॥	054c  
देयमार्तस्य शयनं स्थितश्रान्तस्य चासनम् ।	055a  
तृषितस्य च पानीयं क्षुधितस्य च भोजनम् ॥	055c  
चक्षुर्दद्यान्मनो दद्याद्वाचं दद्याच्च सूनृताम् ।	056a  
उत्थाय चासनं दद्यादेष धर्मः सनातनः ।	056c  
प्रत्युत्थायाभिगमनं कुर्यान्न्यायेन चार्चनाम् ॥	056e  
अग्निहोत्रमनड्वांश्च ज्ञातयोऽतिथिबान्धवाः ।	057a  
पुत्रा दाराश्च भृत्याश्च निर्दहेयुरपूजिताः ॥	057c  
आत्मार्थं पाचयेन्नान्नं न वृथा घातयेत्पशून् ।	058a  
न चैकः स्वयमश्नीयाद्विधिवर्जं न निर्वपेत् ॥	058c  
श्वभ्यश्च श्वपचेभ्यश्च वयोभ्यश्चावपेद्भुवि ।	059a  
वैश्वदेवं हि नामैतत्सायं प्रातश्च दीयते ॥	059c  
विघसाशी भवेत्तस्मान्नित्यं चामृतभोजनः ।	060a  
विघसो भुक्तशेषं तु यज्ञशेषं तथाऽमृतम् ॥	060c  
चक्षुर्दद्यान्मनो दद्याद्वाचं दद्याच्च सूनृताम् ।	061a  
अनुव्रजेदुपासीत स यज्ञः पञ्चदक्षिणः ॥	061c  
यो दद्यादपरिक्लिष्टमन्नमध्वनि वर्तते ।	062a  
श्रान्तायादृष्टपूर्वाय तस्य पुण्यफलं महत् ॥	062c  
एवं यो वर्तते वृत्तिं वर्तमानो गृहाश्रमे ।	063a  
तस्य धर्मं परं प्राहुः कथं वा विप्र मन्यसे ॥	063c  
शौनक उवाच 	064  
अहो बत महत्कष्टं विपरीतमिदं जगत् ।	064a  
येनापत्रपते साधुरसाधुस्तेन तुष्यति ॥	064c  
शिश्नोदरकृतेऽप्राज्ञः करोति विघसं बहु ।	065a  
मोहरागवशाक्रान्त इन्द्रियार्थवशानुगः ॥	065c  
ह्रियते बुध्यमानोपि नरो हारिभिरिन्द्रियैः ।	066a  
विमूढसञ्ज्ञो दुष्टाश्वैरुद्धान्तैरिव सारथिः ॥	066c  
षडिन्द्रियाणि विषयं समागच्छन्ति वै यदा ।	067a  
तदा प्रादुर्भवत्येषां पूर्वसङ्कल्पजं मनः ॥	067c  
मनो यस्येन्द्रियस्येह विषयान्याति सेवितुम् ।	068a  
तस्यौत्सुक्यं सम्भवति प्रवृत्तिश्चोपजायते ॥	068c  
ततः सङ्कल्पवीर्येण कामेन विषयेषुभिः ।	069a  
विद्धः पतति लोभाग्नौ ज्योतिर्लोभात्पतङ्गवत् ॥	069c  
ततो दारैर्विहारैश्च मोहितश्च यथेप्सया ।	070a  
महामोहमुखे मग्नो नात्मानमवबुध्यते ॥	070c  
एवं पतति संसारे तासु तास्विह योनिषु ।	071a  
अविद्याकर्मतृष्णाभिर्भ्राम्यमाणोऽथ चक्रवत् ॥	071c  
ब्रह्मादिषु तृणान्तेषु भूतेषु परिवर्तते ।	072a  
जले भुवि तथाऽऽकाशे जायमानः पुनःपुनः ॥	072c  
अबुधानां गतिस्त्वेषा बुधानामपि मे शृणु ।	073a  
ये धर्मे श्रेयसि रता विमोक्षरतयो जनाः ॥	073c  
तदिदं वेदवचनं कुरु कर्म त्यजेति च ।	074a  
तस्माद्धर्मानिमान्सर्वान्नाभिमानात्समाचरेत् ॥	074c  
इज्याध्ययनदानानि तपः सत्यं क्षमा दमः ।	075a  
अलोभ इति मार्गोऽयं धर्मस्याष्टविधः स्मृतः ॥	075c  
अत्र पूर्वश्चतुर्वर्गः पितृयाणपथे स्थितः ।	076a  
कर्तव्यमिति यत्कार्यं नाभिमानात्समाचरेत् ॥	076c  
उत्तरो देवयानस्तु सद्भिराचरितः सदा ।	077a  
अष्टाङ्गेनैव मार्गेण विशुद्धात्मा समाचरेत् ॥	077c  
सम्यक्सङ्कल्पसम्बन्धात्सम्यक्चेन्द्रियनिग्रहात् ।	078a  
सम्यग्द्व्रतविशेषाच्च सम्यक्च गुरुसेवनात् ॥	078c  
सम्यगाहारयोगाच्च सम्यक्चाध्ययनागमात् ।	079a  
सम्यक्कर्मोपसन्न्यासात्सम्यक्चित्तनिरोधनात् ॥	079c  
एवं कर्माणि कुर्वन्ति संसारविजिगीषवः ।	080a  
रागद्वेषविनिर्मुक्ता ऐश्वर्यवशमागताः ॥	080c  
रुद्राः साध्यास्तथाऽऽदित्या वसवोऽथ तथाश्विनौ ।	081a  
योगैश्वर्येण संयुक्ता धारयन्ति प्रजा इमाः ॥	081c  
तथा त्वमपि कौन्तेय शममास्थाय पुष्कलम् ।	082a  
तपसा सिद्धिमन्विच्छ योगसिद्धिं च भारत ॥	082c  
पितृमातृमयी सिद्धिः प्राप्ता कर्ममयी च ते ।	083a  
तपसा सिद्धिमन्विच्छ द्विजानां भरणाय वै ॥	083c  
सिद्धा हि यद्यदिच्छन्ति कुर्वते तदनुग्रहम् ।	084a  
तस्मात्तपः समास्थाय कुरुष्वात्ममनोरथम् ॥	084c  

इति श्रीमन्महाभारते अरण्यपर्वणि किर्मीरवधपर्वणि द्वितीयोऽध्यायः ॥ 2 ॥

3-2-1 प्रभातायामरुणोदयेन उद्दीपितायाम् ॥ 3-2-11 अनुध्यानेन इष्टचिन्तनेन । जप्येन स्वस्त्ययनेन तथा विश्वासकरणैः सह रंस्यामहे इति ध. पाठः ॥ 
3-2-12 प्रत्यादेशं धिक्कारम् ॥ 3-2-15 अध्यात्मम् आत्मानमधिकृत्य प्रवृत्तं शास्त्रमध्यात्मं वेदान्तस्तत्र रतः । योगश्चित्तवृत्तिनिरोधः ॥ 
3-2-16 शोकःस्थीयतेऽनेनेति व्युत्पत्त्या स्थानशब्दो हेतुवचनः । भयस्थानशतानि चेति झ. पाठः ॥ अर्थकृच्छ्रेषु धननाशेषु ॥ 3-2-20 गुर्देषु दुस्तरेषु शारीरदुःखेषु । आपत्सु स्त्रीकर्षणादिषु ॥ 
3-2-21 आत्मव्यवस्थानकराः मनःस्थैर्यहेतवः ॥ 3-2-22 व्याससमासाभ्यां विस्तरसङ्क्षेपाभ्याम् ॥ 3-2-23 अनिष्टं कण्टकादिः । श्रमो व्यायामः ॥ 
3-2-24 प्रतिकारादौषधादिभिरुपशमनात् आधिप्रशमनमविचिन्तनात् । इदमेव क्रियायोगबलम् ॥ 
3-2-25 प्रागेव मानसस्य शमं कुर्वते । प्रियाख्यानैरनुकूलवचनैः । सम्भोगोपनयैः स्त्र्यादिसमर्पणैः । मतिमन्तो ह्यतो वैद्या इति ख. च. झ. पाठः ॥ 3-2-28 स्नेहो रागः सज्जते प्रवर्तते ॥ 
3-2-29 आयासः क्लेशः ॥ 3-2-32 विप्रयोगे विषयेण सह वियोगे त्यागी न किन्तु सत्यपि समागमे यो विषयदोषदर्शी स एव त्यागी । स एव च विरागं भजते ॥ 
3-2-34 युक्तेषु नित्यवस्तुप्राप्तये उद्युक्तेषु । कृतात्मसु ध्यानेन संस्कृतचित्तेषु । तेषु प्रसिद्धेषु स्नेहो रागो न सज्जते न सङ्गं प्राप्नोति ॥ 
3-2-35 रागः रम्यवस्तुदर्शने चित्तस्योत्फुल्लता । कामस्तल्लिप्सा । इच्छा लब्धे तस्मिन् रुच्यतिशयात्पुनस्तदभिलाषः । पुनःपुनस्तल्लाभेप्यतृप्तिस्तृष्णा ॥ 
3-2-37 जीर्यतः जरामृत्युग्रस्तस्य ॥ 3-2-38 अयः तप्तायःपिण्डम् अनलो वह्निः ॥ 3-2-39 अकृतात्मा अनिर्जितचेताः ॥ 3-2-42 अर्थश्रेयसि अर्थसाध्ये श्रेयसि ज्योतिष्टोमादौ ॥
 3-2-46 पिपासायाः तृष्णायाः ॥ 3-2-48 सञ्चयान् अर्थान् । तज्जान् अर्थत्यागजान् । अनीहार्थः यदृच्छालब्धोऽर्थः ॥
 3-2-50 अर्थतः धनात् ॥ 3-2-51 अर्थोपभोगः विषयोपभोगः । अर्थेप्सुता धनेप्सुता ॥ 3-2-53 दृश्यते पञ्चमहायज्ञेषु । अपचमानेभ्यः यत्यादिभ्यः ॥ 3-2-54 तृणानि आसनार्थानि ॥
3-2-58 वृथा श्राद्धयज्ञादिनिमित्तंविना ॥ 3-2-59 विश्वं सर्वजातीयं प्राणिजातं देवो देवता यस्मिंस्तद्विश्वदेवम् । स्वार्थे तद्धितः । वैश्वदेवं नाम कर्म ॥
 3-2-62 अपरिक्लिष्टं कार्पण्यं विना । अध्वनि वर्तते मार्गस्थाय ॥ 3-2-65 विघसं देवताद्युपयुक्तशेषं कामुको बहुकरोति । इन्द्रियार्थाः शब्दादयः ॥ 3-2-66 हारिभिः हरणशीलैः ॥ 
3-2-68 इन्द्रियस्येन्द्रियाणां विषयान् शब्दादीन् ॥ 3-2-74 इति च वेदवचनमित्यन्वयः । फलेच्छां विनैव समाचरेदित्यर्थः ॥ 3-2-76 कर्तव्यमवश्यानुष्ठेयं नित्याग्निहोत्रसन्ध्योपासनादि । अभिमानात्सङ्गात् ॥ 
3-2-77 अष्टाङ्गेन वक्ष्यमाणसङ्कल्पसम्बन्धाद्यङ्गाष्टकवता तदाचरेदिति पूर्वेण सम्बन्धः । विशुद्धात्मा शुद्धचित्तः ॥ 3-2-78 सङ्कल्पो मानसं कर्म तस्य सम्बन्धो निरोधः ॥ 
3-2-83 कर्ममयी यज्ञयुद्धादिकर्मरूपसाधनप्रधाना सिद्धिः । पितृमातृमयी परलोकेहलोकफलप्रधाना ॥