+++
title = "०३८ रामेण दशरथप्रार्थना"
title_english = "038 Dasaratha is enraged"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-038-_Ramena_Dashratha_Prathana.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/2_ayodhyAkANDam/03-nirgamaH/038_rAmeNa_dasharathaprArthanA.md">
<details><summary><h3>IITK ...{Loading}...</h3></summary>

Rama prays his father to look after his mother with compassion and
regard.



#### श्लोकः
##### मूलम्
तस्यां चीरं वसानायां नाथवत्यामनाथवत्।  
प्रचुक्रोश जनस्सर्वो धिक्त्वां दशरथं त्विति॥2.38.1॥

##### शब्दार्थः
नाथवत्याम् having her husband, तस्याम् that Sita, अनाथवत् like one without a support, चीरम् tattered (bark) garment, वसानायाम् while wearing, सर्वः जनः all the people, त्वाम् about you, धिक् इति 'fie on you', दशरथम् to Dasaratha, प्रचुक्रोश shouted.

##### आङ्ग्लानुवादः
Beholding Sita who was wearing a bark garment, like one without a support, though having a husband, all the people cried bitterly exclaiming O Dasaratha, fie on you.



#### श्लोकः
##### मूलम्
तेन तत्र प्रणादेन दुःखितस्स महीपतिः।  
चिच्छेद जीविते श्रद्धां धर्मे यशसि चात्मनः॥2.38.2॥

##### शब्दार्थः
महीपतिः that Lord of the earth (king), तत्र there, तेन प्रणादेन by that shout, दुःखितः distressed, आत्मनः his own, जीविते in life, धर्मे in righteousness, श्रद्धाम् faith, चिच्छेद broke.

##### आङ्ग्लानुवादः
Hearing that tumult the distressed Dasaratha lost faith in his own life and in his righteousness.



#### श्लोकः
##### मूलम्
स निःश्वस्योष्णमैक्ष्वाक स्तां भार्यामिदमब्रवीत्।  
कैकेयि कुशचीरेण न सीता गन्तुमर्हति॥2.38.3॥

##### शब्दार्थः
सः ऐक्ष्वाकः that descendant of the Ikshvakus (Dasaratha), उष्णम् निःश्वस्य heaving hot sighs, भार्याम् to his wife (Kaikeyi), इदम् these words, अब्रवीत् he spoke, कैकेयी O Kaikeyi, सीता Sita, कुशचीरेण with kusa garment, गन्तुम् to go, नार्हति is not worthy of.

##### आङ्ग्लानुवादः
The descendant of the Ikshvakus (Dasaratha), heaving hot sighs, said to his wife O  
Kaikeyi, Sita does not deserve to go (to the forest) in garment of kusa grass.



#### श्लोकः
##### मूलम्
सुकुमारी च बाला च सततं च सुखोचिता।  
नेयं वनस्य योग्येति सत्यमाह गुरुर्मम॥2.38.4॥

##### शब्दार्थः
सुकुमारी च delicate, बाला च young, सततम् always, सुखोचिता accustomed to comfort, इयम् she, वनस्य to dwell in the forest, न योग्या is not fit, इति thus, मम गुरुः my preceptor, सत्यम् truly, अह said.

##### आङ्ग्लानुवादः
Sita a delicate, young princess accustomed to comforts is not fit to dwell in the forest. This is what my preceptor has truly spoken.



#### श्लोकः
##### मूलम्
इयं हि कस्यापकरोति किञ्चि  
त्तपस्विनी राजवरस्य कन्या।  
या चीरमासाद्य जनस्य मध्ये  
स्थिता विसंज्ञाश्रमणीव काचित्॥2.38.5॥

##### शब्दार्थः
या (सा) Sita, चीरम् bark garment, आसाद्य having received, काचित् obscure one, श्रमणीव like a female ascetic, विसंज्ञा lost senses, जनस्य मध्ये amidst people, स्थिता standing, इयम् this,  राजवरस्य कन्या daughter of the greatest of kings (Janaka), तपस्विनी ascetic, कस्य to whom, किञ्चित् even little, अपकरोति has done harm?

##### आङ्ग्लानुवादः
Sita, daughter of Janaka, the greatest among kings, stands amidst people wearing bark garment like an ascetic with her senses switched off. To whom and what harm has she done?



#### श्लोकः
##### मूलम्
चीराण्यपास्याज्जनकस्य कन्या  
नेयं प्रतिज्ञा मम दत्तपूर्वा।  
यथासुखं गच्छतु राजपुत्री  
वनं समग्रा सह सर्वरत्नैः॥2.38.6॥

##### शब्दार्थः
जनकस्य Janaka's, कन्या daughter, चीराणि bark garments, अपास्य taking off, आत् afterwards, इयम् this,  प्रतिज्ञा promise, मम to me, दत्तपूर्वा न not given earlier, राजपुत्री princess, सर्वरत्नैः सह together with jewels, समग्रा with all needs, वनम् to the forest, यथासुखम् happily, गच्छतु go.

##### आङ्ग्लानुवादः
Let the daughter of Janaka take off her bark garments. This is not the promise I had made to you earlier. Let the princess happily go to the forest adorned with all jewels and with all other necessities.



#### श्लोकः
##### मूलम्
अजीवनार्हेण मया नृशंसा  
कृता प्रतिज्ञा नियमेन तावत्।  
तवया हि बाल्यात् प्रतिपन्नमेतत्  
तन्मां दहेद्वेणुमिवात्मपुष्पम्॥2.38.7॥

##### शब्दार्थः
अजीवनार्हेण unfit to live, मया by me, नियमेन with a vow, नृशंसा cruel, प्रतिज्ञा promise, कृता तावत् has been made, बाल्यात् out of childishness (foolishness), त्वया by you, एतत् this, प्रतिपन्नं हि  was taken, तत् that one, वेणुम् bamboo, आत्मपुष्पम् इव like its own flowers, माम् me, दहेत् should burn.

##### आङ्ग्लानुवादः
By giving this cruel promise through importunity, I have rendered myself unfit to live. This promise was made as a child's play and it (now) destroys me like a bamboo destroyed by its own flowers.



#### श्लोकः
##### मूलम्
रामेण यदि ते पापे किञ्चित्कृतमशोभनम्।  
अपकारः क इह ते वैदेह्या दर्शितोऽधमे॥2.38.8॥

##### शब्दार्थः
पापे O sinful woman, अधमे O wretch, रामेण by Rama, ते to you, किञ्चित् even a little,  अशोभनम् unbecoming, कृतं यदि has been done, वैदेह्या Sita, इह here, ते to you, कः what, अपकारः offence, दर्शितः has been shown.

##### आङ्ग्लानुवादः
O sinful woman O wretch Rama might have done something unbecoming to you, but what offence has Sita committed?



#### श्लोकः
##### मूलम्
मृगीवोत्फुल्लनयना मृदुशीला तपस्वीनी।  
अपकारं कमिह ते करोति जनकात्मजा॥2.38.9॥

##### शब्दार्थः
मृगीव like a doe, उत्फुल्लनयना largeeyed, मृदुशीला of gentle ways, तपस्विनी worthy of compassion, जनकात्मजा daughter of Janaka, इह here, ते to you, कम् अपकारम्  what offence done, करोति is doing?

##### आङ्ग्लानुवादः
What wrong has the daughter of Janaka largeeyed like a doe, so gentle and worthy of compassion done to you?



#### श्लोकः
##### मूलम्
ननु पर्याप्त मेतत्ते पापे रामविवासनम्।  
किमेभिः कृपणैर्भूयः पातकैरपि ते कृतैः॥2.38.10॥

##### शब्दार्थः
पापे O wicked woman, एतत् this, रामविवासनम् the exile of Rama, ते to you, पर्याप्तं ननु is not enough, भूयः still, कृतैः by those committed, कृपणैः by the wretched, एभिः by these, पातकैरपि sins also, ते to you, किम् why?

##### आङ्ग्लानुवादः
Rama's exile, O wicked woman, is enough for you. What are you committing further heinous crimes for?



#### श्लोकः
##### मूलम्
प्रतिज्ञातं मया तावत् त्वयोक्तं देवि शृण्वता।  
रामं यदभिषेकाय त्वमिहागतमब्रवीः॥2.38.11॥

##### शब्दार्थः
देवि O Devi, अभिषेकाय for installation, इह here, आगतम् came, रामम् to Rama, त्वम् you,  अब्रवीः had spoken, त्वया by you, उक्तम् what has been said, शृण्वता being heard, मया by me, तावत् to that extent, प्रतिज्ञातम् has been promised.

##### आङ्ग्लानुवादः
I have heard you, O Devi speaking to Rama when he came here in connection with  
the coronation. I promised you to that extent only.



#### श्लोकः
##### मूलम्
तत्त्वेतत्समतिक्रम्य निरयं गन्तुमिच्छसि।  
मैथिलीमपि या हि त्वमीक्षसे चीरवासिनीम्॥2.38.12॥

##### शब्दार्थः
या त्वं such you, तत् एतत् all that, अतिक्रम्य having exceeded, मैथिलीं अपि even the princess of Mithila (Sita) also, चीरवासिनीं one wearing bark garment, ईक्षसे want to see, निरयं hell, गन्तुं to go, इच्छसि wish.

##### आङ्ग्लानुवादः
Having exceeded all that, you want to behold Sita in bark garment and thereby, wish for hell.



#### श्लोकः
##### मूलम्
इतीव राजा विलपन्महात्मा  
शोकस्य नान्तं स ददर्श किञ्चित्।  
भृशातुरत्वाच्च पपात भूमौ  
तेनैव पुत्रव्यसनेन मग्नः॥2.38.13॥

##### शब्दार्थः
महात्मा noble soul, सः राजा that king, इतीव thus, विलपन् while lamenting, शोकस्य grief's, किञ्चित् even a little, अन्तम् end, न ददर्श could not see, भृशातुरत्वाच्च deeply tormented, तेन  that, पुत्रव्यसनेन एव by separation from son only, मग्नः immersed, भूमौ on the ground,  पपात fell.

##### आङ्ग्लानुवादः
The king could not see any end to his lamentation. Immersed in the grief of separation from his son and deeply tormented, he fell down on the ground.



#### श्लोकः
##### मूलम्
एवं ब्रुवन्तं पितरं रामस्सम्प्रस्थितो वनम्।  
अवाक्छिरसमासीनमिदं वचनमब्रवीत्॥2.38.14॥

##### शब्दार्थः
वनम् to the forest, सम्प्रस्थितः set out to forest, रामः Rama, एवम् in this way, ब्रुवन्तम्  speaking, अवाक्छिरसमम् with bowed head, आसीनम् sitting, पितरम् addressing his father,  
इदं वचनम् these words, अब्रवीत् said.

##### आङ्ग्लानुवादः
Rama who was about to leave for the forest addressed his father who sat with his head bent once againः



#### श्लोकः
##### मूलम्
यं धार्मिक कौशल्या मम माता यशस्विनी।  
वृद्धा चाक्षुद्रशीला च न च त्वां देव गर्हते॥2.38.15॥

##### शब्दार्थः
धार्मिक O righteous one, देव O lord, यशस्विनी illustrious, मम माता my mother, इयम् कौशल्या Kausalya, वृद्धा aged, अक्षुद्रशीला च does not possess meanness of character, त्वाम् you, न च गर्हते does not reproach.

##### आङ्ग्लानुवादः
O righteous father O king my aged and illustrious mother, Kausalya possesses neither a mean character nor does she blame you.



#### श्लोकः
##### मूलम्
मया विहीनां वरद प्रपन्नां शोकसागरम्।  
अदृष्टपूर्वव्यसनां भूयस्सम्मन्तुमर्हसि॥2.38.16॥

##### शब्दार्थः
वरद O bestower of boons, मया with me, विहीनाम् separated, शोकसागरम् ocean of sorrow,  प्रपन्नाम् enter into, अदृष्टपूर्वव्यसनाम् experiencing such unforeseen suffering, भूयः in a greater measure, सम्मन्तुम् to care for her, अर्हसि should.

##### आङ्ग्लानुवादः
O bestower of boons,  separated from me and unaccustomed to suffering, she will be plunged into an unforeseen ocean of sorrow. You should pay her greater attention.



#### श्लोकः
##### मूलम्
पुत्रशोकं यथा नर्च्छेत्त्वया पूज्येन पूजिता।  
मां हि सञ्चिन्तयन्ती सा त्वयि जीवेत्तपस्विनी॥2.38.17॥

##### शब्दार्थः
तपस्विनी one who deserves compassion, सा she, माम् about me, सञ्चिन्तयन्ती while constantly thinking, पुत्रशोकम् grief on account of her son, यथा as, न इच्छेत् does not obtain, पूज्येन venerable, त्वया by you, पूजिता honoured, त्वयि in you, जीवेत् shall live.

##### आङ्ग्लानुवादः
Let her not grieve on account of her son. O venerable father, if she, who deserves compassion is honoured by you, she will live.



#### श्लोकः
##### मूलम्
इमां महेंन्द्रोपम जातगर्धिनीं  
तथा विधातुं जननीं ममार्हसि।  
यथा वनस्थे मयि शोककर्शिता  
न जीवितं न्यस्य यमक्षयं व्रजेत्॥2.38.18॥

##### शब्दार्थः
महेन्द्रोपम equal to Indra, मयि me, वनस्थे staying in the forest, शोककर्शिता emaciated by sorrow, जीवितम् life, न्यस्य having yielded, यथा how, यमक्षयम् abode of Yama, न व्रजेत् will not go, तथा in that way, जातगर्धिनीम् a woman with a possesive feeling,   इमाम् this, मम जननीम् my mother, विधातुम् अर्हसि should do.

##### आङ्ग्लानुवादः
You are powerful like Indra.You should act accordingly so that my mother who has a possesive feeling towards her son should not, due to emaciation go to the abode of Yama after my departure for the forest.  

#### समाप्तिः
 श्रीमद्रामायणे वाल्मीकीय आदिकाव्ये अयोध्याकाण्डे अष्टत्रिंशस्सर्गः॥  
Thus ends the thirtyeighth sarga of Ayodhyakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/2_ayodhyAkANDam/03-nirgamaH/038_rAmeNa_dasharathaprArthanA.md">
<details><summary><h3>भूषणम् ...{Loading}...</h3></summary>



तस्यां चीरं वसानायां नाथवत्यामनाथवत् ।  

प्रचुक्रोश जनः सर्वो धिक् त्वां दशरथं त्विति  ॥  २।३८।१  ॥   

तस्यामित्यादि । त्वां धिगिति दशरथं चुक्रोशेत्यर्थः  ॥  २।३८।१  ॥   

  

तेन तत्र प्रणादेन दुःखितः स महीपतिः ।  

चिच्छेद जीविते श्रद्धां धर्मे यशसि चात्मनः  ॥  २।३८।२  ॥   

स निश्वस्योष्णमैक्ष्वाकस्तां भार्यामिदमब्रवीत् ।  

कैकेयि कुशचीरेण न सीता गन्तुमर्हति  ॥  २।३८।३  ॥   

सुकुमारी च बाला च सततं च सुखोचिता ।  

नेयं वनस्य योग्येति सत्यमाह गुरुर्मम  ॥  २।३८।४  ॥   

तेनेति । श्रद्धाम् आदरम्  ॥  २।३८।२४  ॥   

  

इयं हि कस्यापकरोति किंचित् तपस्विनी राजवरस्य कन्या ।  

या चीरमासाद्य जनस्य मध्ये स्थिता विसंज्ञा श्रमणीव काचित्  ॥  २।३८।५  ॥   

इयमिति । तपस्विनी पातिव्रत्यतपोयुक्ता । विसंज्ञा मुग्धा । श्रमणीव
तपस्विनीव । "श्रमु तपसि खेदे च" इति धातुः  ॥  २।३८।५  ॥   

  

चीराण्यपास्याज्जनकस्य कन्या नेयं प्रतिज्ञा मम दत्तपूर्वा ।  

यथासुखं गच्छतु राजपुत्री वनं समग्रा सह सर्वरत्नैः  ॥  २।३८।६  ॥   

चीराणीति । अपास्यात् त्यजतु । इयं प्रतिज्ञा
सीतायाश्चीरधारणपूर्वकवनगमनरूपप्रतिज्ञा । मम मया । तृतीयार्थे षष्ठी ।
समग्रा वस्त्रालङ्कारसम्पूर्णा । सर्वरत्नैः सर्वश्रेष्ठवस्तुभिः  ॥  २।३८।६
 ॥   

  

अजीवनार्हेण मया नृशंसा कृता प्रतिज्ञा नियमेन तावत् ।  

त्वया हि बाल्यात् प्रतिपन्नमेतत्तन्मां दहेद्वेणुमिवात्मपुष्पम्  ॥  २।३८।७
 ॥   

अजीवनार्हेणेति । अजीवनार्हेण्ा जीवनानर्हेण । आसन्नमरणेनेति यावत् । मया,
नृशंसा क्रूरा । प्रतिज्ञा त्वत्प्रार्थितं करिष्यामीति शपथपूर्विका
प्रतिज्ञा । तावत् प्रथमं कृता । त्वया हि दत्तवरद्वयया । बाल्यात्
बालिशत्वात् । एतत् प्रतिज्ञानम् । नियमेन
भरताभिषेकरामविवासनरूपविषयव्यवस्थया । प्रतिपन्नं निश्चितम् । तत्
मत्कृतप्रतिज्ञानम् । आत्मपुष्पं वेणुमिव मां दहेदिति योजना  ॥  २।३८।७  ॥   

  

रामेण यदि ते पापे किञ्चित्कृतमशोभनम् ।  

अपकारः क इह ते वैदेह्या दर्शितो ऽथ मे  ॥  २।३८।८  ॥   

कोपे रामापराधमभ्युपेत्याह--रामेणेति । अशोभनम् अपराधः । इह विवासे ।
दर्शितः सम्पादित इति यावत्  ॥  २।३८।८  ॥   

  

मृगीवोत्फुल्लनयना मृदुशीला तपस्विनी ।  

अपकारं कमिह ते करोति जनकात्मजा  ॥  २।३८।९  ॥   

मृगीति । मृगीवोत्फुल्लनयनेत्यनेन मौग्ध्यमुक्तम् । मृदुशीलेत्यनेन
अपराधभीरुत्वमुक्तम्  ॥  २।३८।९  ॥   

  

ननु पर्याप्तमेतत्ते पापे रामविवासनम् ।  

किमेभिः कृपणैर्भूयः पातकैरपि ते कृतैः  ॥  २।३८।१०  ॥   

नन्विति । पर्याप्तं यावदात्मभावि नरकानुभवायालम्  ॥  २।३८।१०  ॥   

  

प्रतिज्ञातं मया तावत्त्वयोक्तं देवि शृण्वता ।  

रामं यदभिषेकाय त्वमिहागतमब्रवीः  ॥  २।३८।११  ॥   

प्रतिज्ञातमिति । अभिषेकाय इहागतं रामं त्वं यदब्रवीः "सप्त सप्त च वर्षाणि
दण्डकारण्यमाश्रितः । अभिषेकमिमं त्यक्त्वा जटाचीरधरो वस  ॥ " इति यदब्रवीः।
त्वयोक्तं तच्छृण्वता मया। तावत् रामविवासनमात्रमेव प्रतिज्ञातम्, न तु
सीताप्रव्राजनमिति भावः  ॥  २।३८।११  ॥   

  

तत्त्वेतत् समतिक्रम्य निरयं गन्तुमिच्छसि ।  

मैथिलीमपि या हि त्वमीक्षसे चीरवासिनीम्  ॥  २।३८।१२  ॥   

इतीव राजा विपलन् महात्मा शोकस्य नान्तं स ददर्श किंचित् ।  

भृशातुरत्वाच्च पपात भूमौ तेनैव पुत्रव्यसने निमग्नः  ॥  २।३८।१३  ॥   

तदिति । मया प्रतिज्ञातमतिक्रम्य । निरयं नरकं गन्तुमिच्छसि । कुतः ? हि
यस्मात् या त्वं मैथिलीमपि चीरवासिनीमीक्षसे वाञ्छसि  ॥  २।३८।१२१३  ॥   

  

एवं ब्रुवन्तं पितरं रामः संप्रस्थितो वनम् ।  

अवाक्छिरसमासीनमिदं वचनमब्रवीत्  ॥  २।३८।१४  ॥   

एवमिति । सम्प्रस्थितः गन्तुमुद्यतः  ॥  २।३८।१४  ॥   

  

इयं धार्मिक कौसल्या मम माता यशस्विनी ।  

वृद्धा चाक्षुद्रशीला च न च त्वां देव गर्हते  ॥  २।३८।१५  ॥   

मया विहीनां वरद प्रपन्नां शोकसागरम् ।  

अदृष्टपूर्वव्यसनां भूयः सम्मन्तुमर्हसि  ॥  २।३८।१६  ॥   

इयमित्यादि । प्रपन्नां प्राप्ताम् । भूयः अतिशयेन । सम्मन्तुं
सम्मानयितुम् । ज्येष्ठपत्नीत्वेन पूर्वमेव सम्मानिता । अद्य विशेषेण
मद्याञ्चयेति भाव  ॥  २।३८।१५१६  ॥   

  

पुत्रशोकं यथा नर्च्छेत्त्वया पूज्येन पूजिता ।  

मां हि सञ्चिन्तयन्तीयमपि जीवेत्तपस्विनी  ॥  २।३८।१७  ॥   

पुत्रशोकमिति । पुत्रशोकं यथा नर्च्छेत्तथा संमन्तुमर्हसीति पूर्वेण
सम्बन्धः । यद्वा उत्तरेणैवान्वयः । मां सञ्चिन्तयन्तीयं तपस्विनी अपि
जीवेत् यदि जीवेत्तदा त्वया पूजिता सती पुत्रशोकं यथा नर्च्छेन्न
गच्छेत्तथा कुर्वित्यर्थः । न मच्छोकाद्यथा नश्येत्तथा त्वया पूज्येन
पूजिता । मां हि सञ्चिन्तयन्तीयं त्वयि जीवेत्तपस्विनी इत्यपि पाठः ।
पूर्वार्द्धस्य पूर्वेणान्वयः । त्वयि विषये जीवेत् मां चिन्तयन्त्यपि
त्वदुपलालनेन जीवेदित्यर्थः । यद्वा मां सञ्चिन्तयन्ती मच्छोकाद्यथा न
नश्येत्तथा त्वया पूजिता । त्वयि जीवेदित्येकं वाक्यम्  ॥  २।३८।१७  ॥   

  

इमां महेन्द्रोपम जातगर्धिनीं तथा विधातु जननीं ममार्हसि ।  

यथा वनस्थे मयि शोककर्शिता न जीवितं न्यस्य यमक्षयं व्रजेत्  ॥  २।३८।१८
 ॥   

इमामिति । जातगर्धिनीं पुत्रदर्शनकांक्षिणीमित्यर्थः । न्यस्य त्यक्त्वा  ॥ 
२।३८।१८  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे
ऽष्टत्रिंशः सर्गः  ॥  ३८  ॥   

इति श्रीगोविन्द० श्रीरा० पीता० अयो० अष्टत्रिंशः सर्गः  ॥  ३८  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/2_ayodhyAkANDam/03-nirgamaH/038_rAmeNa_dasharathaprArthanA.md">
<details><summary><h3>शिरोमणी ...{Loading}...</h3></summary>



सीताचीरधारणसमयभवजनवृत्तमाह-- तस्यामिति । नाथवत्यां नित्यं
स्वामियुक्तायां तस्यां सीतायां चीरं वसानायां सत्यां त्वां
सर्वसम्मतिविलक्षणसम्मतिदात्रीत्वेन सर्वतो भिन्नां मन्थरां धिगिति सर्वो
जनः दशरथमनाथवत् प्रचुक्रोश कथयामास । अयमन्यपर्यायो ऽदन्तस्त्वशब्दः  ॥ 
२।३८।१  ॥   

  

तेनेति । तेन सर्वजनजनितेन प्रणादेन दुःखितः स महीपतिः आत्मनो धर्मे जीविते
पालने यशसि च श्रद्धामुत्कटेच्छां चिच्छेद जहौ  ॥  २।३८।२  ॥   

  

स इति । उष्णं निःश्वस्य हे कैकेयि कुशचीरेण युक्ता सीता गन्तुं नार्हति
इदं वचनमैक्ष्वाको राजा दशरथस्तां कैकेयीमब्रवीत्  ॥  २।३८।३  ॥   

  

तत्र हेतुं वदन्नाह-- सुकुमारीति । इयं सीता वनस्य योग्या न इति हेतोर्मम
गुरुर्वशिष्ठः सत्यमुचितमाह  ॥  २।३८।४  ॥   

  

नन्वियमपि राक्षसादिवधादौ साहाय्यं कर्तेत्यत आह-- इयमिति । या चीरमासाद्य
प्राप्य विसञ्ज्ञा सञ्ज्ञारहिता काचिच्छ्रमणीव ब्रह्मचारिणीव जनस्य मध्ये
स्थिता सा राजवरस्य जनकस्य पुत्री तपस्विनी नित्यं पातिव्रतरूपतपोयुक्ता
इयं सीता कस्यापि किञ्चिदनिष्टमिति शेषः किं करोति नेत्यर्थः । हिः किमर्थः
"अपकरोति" इति पाठे त्वनिष्टं नाध्याहर्तव्यम्  ॥  २।३८।५  ॥   

  

चीराणीति । अपास्यात् जहातु । तत्र हेतुः यतो दत्तपूर्वा वरप्रदानपूर्विका
इयं सीता चीरधारणविषयिणी मम प्रतिज्ञा न अतः सर्वरत्नैः सह समग्रा
अतिभाग्यवती राजपुत्री यथासुखं सुखमनतिक्रम्य वनं गच्छतु  ॥  २।३८।६  ॥   

  

ननु रामचीरधारणे कुतो नैवं दुःखमित्यत आह-- अतीवनार्हेणेति । अजीवनार्हेण
प्रतिज्ञाभङ्गे जीवनायोग्येन मया त्वया करणभूतया नियमेन यदा याचितासि तदा
दातास्मीति मत्कर्तृकनियमनेन हेतुभूतेन बाल्यादसमये एवमियं  

याचिष्यतीत्येतद्विषयकाज्ञानान्नृशंसा अत्युत्साहभङ्गेन सर्वजनघातिका
अजीवनार्हेण समर्थपुत्रवत्वात्पालनायोग्येन मया तावत्प्रथमं कृता या
प्रतिज्ञा त्वद्याचितं ददामीति प्रतिश्रवणं तत् ततः प्रतिपन्नं प्राप्तम्
एतद्रामचीरधारणजनितसुखमपि दहेत् दहति शोषयतीत्यर्थः । तत्र दृष्टान्तः
आत्मपुष्पं वेणुं वंशमिव एतेन दुःखप्रदत्वे ऽपि तच्चीरधारणस्य
प्रतिज्ञाविषयीभूतत्वादनिवार्यत्वं सूचितम् । हिरप्यर्थे  ॥  २।३८।७  ॥   

  

इदानीं राममात्रस्यैव गमने प्रयोजनमिति बोधयन्नाह-- रामेणेति । यदि यदा
त्वद्वरयाचनानन्तरकाले रामेण हेतुभूतेन अधमे पापे राक्षसे किञ्चित्
राक्षसत्वनिवृत्तिफलकैश्वर्यादित्याजनमशोभनं ते त्वया मया च कृतं प्रमाणतो
निश्चित्तं तदा वैदेह्या कः अपकारः राक्षसापकृतिः दर्शितो निश्चित न को
ऽपीत्यर्थः  ॥  २।३८।८  ॥   

  

इहापि कस्यचिदपकारो ऽनया न कृत इति बोधयन्नाह-- मृगीति । ते तव स्नुषा
जनकात्मजा इह अयोध्यायामपकारं कस्यचिदपकृतिं किं करोति न किमपीत्यर्थः ।
एतेनैतत्सन्निधौ रामो ऽपि न कञ्चन हन्तेति सूचितम् । एतेन तस्या
दयालुत्वातिशयः सूचितः । तेनैतद्गमनं नोचितमिति सूचितम्  ॥  २।३८।९  ॥   

  

सीताविवासने दोषान्तरं वदन्नाह-- नन्विति । एवमनेन प्रकारेण रामविवासनमेव
पापे पापिराक्षसार्थं पर्याप्तं परिपूर्णमतः एभिः कृपणैः कार्पण्यहेतुभिः
अत एव पातकैः पापसम्पादकैः ते कृतैः त्वत्कर्तृकसीताविवासनव्यापारैः किं न
किमपीत्यर्थः  ॥  २।३८।१०  ॥   

  

प्रतिज्ञातमिति । इहागतं राममभिषेकाय इदानीन्तनाभिषेकं निवर्तयितुं
यत्त्वमब्रवीस्तत् त्वयोक्तं श्रृण्वता मया प्रतिज्ञातामङ्गीकृतम्  ॥ 
२।३८।११  ॥   

  

तदिति । मैथिलीं चीरवासिनीं सतीं याहि इति यत्त्वमीक्षसे ईक्षापूर्वकं
कथयसि तदेतत्पूर्वप्रतिज्ञातं समतिक्रम्य निरयममङ्गलं गन्तुं गमयितुं
जनानिति शेषः । किमर्थमिच्छसि । अपि किमर्थमित्यर्थे  ॥  २।३८।१२  ॥   

  

इतीति । भृशातुरत्वाद्धेतोः इत्यनेन प्रकारेण विलपन् राजा शोकस्य अन्तं
निवर्तकं किञ्चिन्न ददर्श अत एव तेन तादृशेन पुत्रव्यसनेन
पुत्रवियोगजनितदुःखेन निमग्नो ऽभिभूतो राजा भूमौ पपात  ॥  २।३८।१३  ॥   

  

एवमिति । वनं सम्प्रस्थितो रामः इदं वचनं पितरमब्रवीत्  ॥  २।३८।१४  ॥   

  

तद्वचनमेवाह-- इयमिति । अक्षुद्रशीला महाशीलविशिष्टेत्यर्थः । त्वां न
गर्हते मद्वियोगहेतुत्वबुद्ध्या न निन्दति ज्ञाताभिप्रायत्वादिति
तात्पर्यम्  ॥  २।३८।१५  ॥   

  

मयेति । हे वरद अदृष्टपूर्वव्यसनां मया विहीनामत एव शोकसागरं प्रपन्नां
प्राप्तां निमग्नामित्यर्थः । कौसल्यां भूयो ऽधिकं सम्मन्तुमर्हसि  ॥ 
२।३८।१६  ॥   

  

इमामिति । हे महेन्द्रोपम जातगर्धिनीं निरन्तरमद्दर्शनविषयकातिशयेच्छावतीं
मम जननीं वनस्थे मयि शोककर्शिता सती जीवितं स्वपरिकरपालनं न्यस्य परित्यज्य
यमक्षयं कालागम्यमप्रकटसाकेतमित्यर्थः । यथा न व्रजेत्तथा विधातुं
त्वमर्हसि  ॥  २।३८।१७  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
ऽष्टात्रिंशः सर्गः  ॥  २।३८  ॥   

  

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/2_ayodhyAkANDam/03-nirgamaH/038_rAmeNa_dasharathaprArthanA.md">
<details><summary><h3>तिलकम् ...{Loading}...</h3></summary>



तस्यामिति । तद्वरानन्तर्गतायामीदृशमनिष्टव्यवहारमनिवारयंस्तूष्णीं
तिष्ठतीति जनाक्रोशः  ॥  २।३८।१  ॥   

  

तेन प्रणादेन जनाक्रोशेन तां भार्यां कैकेयीम्  ॥  २।३८।२,३  ॥   

  

वनस्य वनगमनयोग्यचीरस्य कस्यापि किंचित्करोति काकुः अपि तु नेत्यर्थः ।
किंचिद्राज्यप्रतिबन्धादि विसंज्ञा अपरिचिता ऽशक्यार्थानुष्ठानप्रसङ्गतः
प्राप्तमोहा श्रमणीव भिक्षुकीव  ॥  २।३८।४  ॥   

  

अपास्यात्त्यजतु इयं प्रतिज्ञा चीरवासीनी सीता वनं यात्विति त्वदीया
प्रतिज्ञा न मम दत्तपूर्वा न मया पूर्वमनुभूता वरदानसमये अतो यथासुखं
गच्छत्वित्यन्वयः  ॥  २।३८।५  ॥   

  

अजीवनार्हेण मुमूर्षुणा अनेन मतिभ्रंशः सूच्यते नृशंसातिक्रूरा प्रतिज्ञा
रामवनवासविषया नियमेन शपथपूर्वं सा तावत्कृता यदेतद्धि यतो ऽधिकं
सीताचीरग्रहणं त्वया प्रतिपन्नमारब्धं तद्बाल्यादज्ञानादेव नात्र ते
सामर्थ्यं तस्माद्वेणुमात्मपुष्पमिव त्वत्कृतातिप्रवृत्तिस्त्वां मा
दहेन्मा नाशयतु, यद्वा एषा तव  

प्रवृत्तिस्तव वैधव्यप्राप्तये मां दहेन्नाशयेत्  ॥  २।३८।६  ॥   

  

अशोभनमपराधः वैदेह्या ते को ऽपकारश्चीरग्रहणपूर्वकवनवासप्रयोजनको दर्शितः  

संपादितः  ॥  २।३८।७,८  ॥   

  

ते तव एवं रामविवासनं चीरादिवैशिष्ट्येन रामवनगमनं पर्याप्तं
सकलनरकानुभवायालं ते त्वया कृतैरेभिरपि कृपणैरनिर्वाच्यदुःखप्रदेः
सीताप्रव्राजनादिरूपैः पातकैः किं किमनुभविष्यसि वा न जानामीति शेषः  ॥ 
२।३८।९ ॥   

  

अभिषेकाय मया कृतनिश्चयं प्रश्चात्तत्प्रतिबन्धे त्वया कृते
मत्प्रेरणयेहागतं रामं प्रति  

यत्त्वमब्रवीर्जटाचीरधरो वनं गच्छेति तत्त्वयोक्तं शृण्वता मया तावदेव
प्रतिज्ञातं तथास्त्वित्यनुमतं न तु सीताप्रव्राजनादि  ॥  २।३८।१०  ॥   

  

एतत्स्वोक्तं तदतिक्रम्याधिकार्थे प्रवृत्तत्वान्निरयं गन्तुमर्हसि । को
ऽत्र मे ऽतिक्रमो ऽत आह-- मैथिलीमिति । ईक्षसे वाञ्छसि "स एक्षत बहु स्यां
प्रजायेय" इत्यादाविच्छार्थस्येक्षतेर्दर्शनात्  ॥  २।३८।११  ॥   

  

एवं ब्रुवन्तं सीता यथासुखं गच्छत्विति ब्रुवन्तं संप्रस्थित एवं वादात्तया
सहगमने कृतानुमतिकत्वात्तया गन्तुं प्रवृत्तः  ॥  २।३८।१२  ॥   

  

न च गर्हते त्वदाज्ञया मयि वनं गच्छत्यपीति शेषः । सत्यरक्षणं धर्म इति
ज्ञात्वेति भावः  ॥  २।३८।१३  ॥   

  

प्रपन्नां प्राप्तां भूयः संमन्तुं प्रधानपत्नीत्वात्क्रियमाणसंमानामपि
भूयो ऽधिकं संमन्तुमर्हसि संमन्तुं तस्याः समानं कर्तुं मत्प्रार्थनयेति
शेषः  ॥  २।३८।१४  ॥   

  

जातगर्धिनीं त्वत्समीपे जातो मद्दर्शनविषयो गर्धो ऽभिलाषो यस्यास्तां
न्यस्य त्यक्त्वा  ॥  २।३८।१५  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे ऽष्टात्रिंशः सर्गः  ॥  २।३८  ॥   

  

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/2_ayodhyAkANDam/03-nirgamaH/038_rAmeNa_dasharathaprArthanA.md">
<details><summary><h3>द्राविडपाठः ...{Loading}...</h3></summary>



  
तस्यां चीरं वसानायां नाथवत्यामनाथवत्।  
प्रचुक्रोश जनः सर्वो धिक् त्वां दशरथं त्विति ॥ 2.38.1 ॥   
तेन तत्र प्रणादेन दुःखितः स महीपतिः।  
चिच्छेद जीविते श्रद्धां धर्मे यशसि चात्मनः ॥ 2.38.2 ॥   
स निश्वस्योष्णमैक्ष्वाकस्तां भार्यामिदमब्रवीत्।  
कैकेयि कुशचीरेण न सीता गन्तुमर्हति ॥ 2.38.3 ॥   
सुकुमारी च बाला च सततं च सुखोचिता।  
नेयं वनस्य योग्येति सत्यमाह गुरुर्मम ॥ 2.38.4 ॥   
इयं हि कस्यापकरोति किञ्चित् तपस्विनी राजवरस्य कन्या।  
या चीरमासाद्य जनस्य मध्ये स्थिता विसञ्ज्ञा श्रमणीव काचित् ॥ 2.38.5 ॥   
चीराण्यपास्याज्जनकस्य कन्या नेयं प्रतिज्ञा मम दत्तपूर्वा।  
यथासुखं गच्छतु राजपुत्री वनं समग्रा सह सर्वरत्नैः ॥ 2.38.6 ॥   
अजीवनार्हेण मया नृशंसा कृता प्रतिज्ञा नियमेन तावत्।  
त्वया हि बाल्यात् प्रतिपन्नमेतत्तन्मां दहेद्वेणुमिवात्मपुष्पम् ॥ 2.38.7 ॥   
रामेण यदि ते पापे किञ्चित्कृतमशोभनम्।  
अपकारः क इह ते वैदेह्या दर्शितोऽथ मे ॥ 2.38.8 ॥   
मृगीवोत्फुल्लनयना मृदुशीला तपस्विनी।  
अपकारं कमिह ते करोति जनकात्मजा ॥ 2.38.9 ॥   
ननु पर्याप्तमेतत्ते पापे रामविवासनम्।  
किमेभिः कृपणैर्भूयः पातकैरपि ते कृतैः ॥ 2.38.10 ॥   
प्रतिज्ञातं मया तावत्त्वयोक्तं देवि शृण्वता।  
रामं यदभिषेकाय त्वमिहागतमब्रवीः ॥ 2.38.11 ॥   
तत्त्वेतत् समतिक्रम्य निरयं गन्तुमिच्छसि।  
मैथिलीमपि या हि त्वमीक्षसे चीरवासिनीम् ॥ 2.38.12 ॥   
इतीव राजा विपलन् महात्मा शोकस्य नान्तं स ददर्श किञ्चित्।  
भृशातुरत्वाच्च पपात भूमौ तेनैव पुत्रव्यसने निमग्नः ॥ 2.38.13 ॥   
एवं ब्रुवन्तं पितरं रामः सम्प्रस्थितो वनम्।  
अवाक्छिरसमासीनमिदं वचनमब्रवीत् ॥ 2.38.14 ॥   
इयं धार्मिक कौसल्या मम माता यशस्विनी।  
वृद्धा चाक्षुद्रशीला च न च त्वां देव गर्हते ॥ 2.38.15 ॥   
मया विहीनां वरद प्रपन्नां शोकसागरम्।  
अदृष्टपूर्वव्यसनां भूयः सम्मन्तुमर्हसि ॥ 2.38.16 ॥   
पुत्रशोकं यथा नर्च्छेत्त्वया पूज्येन पूजिता।  
मां हि सञ्चिन्तयन्तीयमपि जीवेत्तपस्विनी ॥ 2.38.17 ॥   
इमां महेन्द्रोपम जातगर्धिनीं तथा विधातु जननीं ममार्हसि।  
यथा वनस्थे मयि शोककर्शिता न जीवितं न्यस्य यमक्षयं व्रजेत् ॥ 2.38.18 ॥   

</details>
</div>
