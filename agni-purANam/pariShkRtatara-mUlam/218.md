---
title: २१८

---
अग्निरुवाच  
पुष्करेण च रामाय राजधर्म्मं हि पृच्छते।  
यथादौ कथितं तद्वद्वशिष्ठ कथयामि ते ॥ २१८.१ ॥  
  
पुष्कर उवाच  
राजधर्मं प्रवक्ष्यामि सर्वस्मात् राजधर्मतः ।  
राजा भवेत्१ शत्रुहन्ता प्रजापालः सुदण्डवान् ॥ २१८.२ ॥  
  
पालयिष्यति वः सर्वान् धर्म्मस्थान् व्रतमाचरेत् ।  
संवत्सरं स वृणुयात् पुरोहितमथ द्विजं२ ॥ २१८.३ ॥  
  
मन्त्रिणश्चाखिलान्मज्ञान्महिषीं धर्म्मलक्षणां ।  
संवत्सरं नृपः काले ससन्भारोऽभिषेचनं ॥ २१८.४ ॥  
  
कुर्य्यान्मृते नृते नात्र कालस्य नियमः स्मृतः ।  
तिलैः सिद्धार्थकैः स्नानं सांवत्सरपुरोहितौ ॥ २१८.५ ॥  
  
घोषयित्वा जयं राज्ञो राजा भद्रासने स्थितः ।  
अभयं घोषयेद् दुर्गान्मोचयेद्राज्यपालके ॥ २१८.६ ॥  
  
पुरोधसाऽभिषेकात् प्राक् कार्य्यैन्द्री शान्तिरेव च ।  
उपवास्यभिषेकाहे वेद्यग्नौ जुहुयान्मनून्३ ॥ २१८.७ ॥  
  
वैष्णवानैन्द्रमन्त्रांस्तु सावित्रान् वैश्वदैवतान् ।  
सौम्यान् स्वस्त्ययनं शर्म्मआयुष्याभयदाम्मनून् ॥ २१८.८ ॥  
  
अपराजिताञ्च कलसं वह्नेर्दक्षिणपार्श्वगं ।  
सम्पातवन्तं हैमञ्च पूजयेद्‌गन्धषुष्पकैः ॥ २१८.९ ॥  
  
प्रदक्षिणावर्त्तशिखस्तप्तजाम्बूनदप्रभः ।  
रथौघमेघनिर्घोषो विधूमश्च हुताशनः ॥ २१८.१० ॥  
  
अनुलोमः सुगन्धश्च स्वस्तिकाकारसन्निभः ।  
प्रसन्नाचिर्म्महाज्वालः स्फुलिङ्गरहितो हितः ॥ २१८.११ ॥  
  
न व्रजेयुश्च मध्येन मार्जारमृगपक्षिणः ।  
पर्वताग्रमृदा तावन्मूर्द्धानं शोधयेन्नृपः ॥ २१८.१२ ॥  
  
वल्मीकाग्रमृदा कर्णौ वदनं केशवालयात् ।  
इन्द्रालयमृदा४ ग्रीवां हृदयन्तु नृपाजिरात् ॥ २१९.१३ ॥  
  
करिदन्तोद्‌धृतमृदा दक्षिणन्तु तथा भुजं ।  
वृषश्रृङ्गोद्‌धृतमृदा वामश्चैव तथा भुजं ॥ २२०.१४ ॥  
  
सरोमृदा तथा पृष्ठमुदरं सङ्गमान् मृदा ।  
नदीतटद्वयमृदा पार्श्वे संशोधयेत्तथा५ ॥ २२१.१५ ॥  
  
वेश्याद्वारमृदा राज्ञः कटिशौचं विधीयते ।  
यज्ञस्थानाथैवोरू गोस्थानाज्जानुनी तथा ॥ २१८.१६ ॥  
  
अश्वस्थानात्तथा जङ्घे रथचक्रमृदाङ्‌घ्रिके ।  
मूर्द्धानं पञ्चगव्येन भद्रासनगतं नृपं ॥ २१८.१७ ॥  
  
अभिषिञ्चेदमात्यानां चतुष्टयमथो घटैः ।  
पूर्वतो हेमकुम्भेन घृतपूर्णेन ब्रह्मणः ॥ २१८.१८ ॥  
  
रूप्यकुम्भेन याम्ये च क्षीरपूर्णेन क्षत्रियः ।  
दध्ना च ताम्रकुम्भेन वैश्यः पश्चिमगेन च ॥ २१९.१९ ॥  
  
मृण्मयेन जलेनोदक् शूद्रामात्योऽभिषेचयेत् ।  
ततोऽभिषेकं नृपतेर्बह्वृ चप्रवरो द्विजः ॥ २१८.२० ॥  
  
कुर्वीत मधुना विप्रश्छन्दोगद्य कुशोदकैः ।  
सम्पातवन्तं कलशं तथा गत्वा पुरोहितः ॥ २१८.२१ ॥  
  
विधाय वह्निरक्षान्तु सदस्येषु यथाविधि ।  
राजश्रियाभिषेके च ये मन्त्राः परिकीर्त्तिताः ॥ २१८.२२ ॥  
  
तैस्तु दद्यान्महाभाग ब्राह्मणानांस्वनैस्तथा ।  
ततः पुरोहितो गच्छेद्वेदिमूलन्तदेव तु६ ॥ २१८.२३ ॥  
  
शतच्छिद्रेण पात्रेण सौवर्णेनाभिषेचयेत्।  
या ओषधीत्योषधीभीरथेत्युक्तेति गन्धकैः ॥ २१८.२४ ॥  
  
पुष्पैः पुष्पवतीत्येव ब्राह्मणेति च वीजकैः७ ।  
रत्नैराशः शिशानश्च ये देवाश्च कुशोदकैः ॥ २१८.२५ ॥  
  
यजुर्वेद्ययर्व्ववेदी८ गन्धद्वारेति संस्पृशेत् ।  
शिरः कण्ठं रोचनया सर्वतीर्थोदकैर्द्विजाः ॥ २१८.२६ ॥  
  
गीतवाद्यादिनीर्घोषैश्चामरव्यजनादिभिः ।  
सर्वौषधिमयं कुम्भं धारयेयुर्नृपाग्रतः ॥ २१८.२७ ॥  
  
तं पश्येद्दर्पणं राजा घृतं वै मङ्गलादिकं ।  
अभ्यर्च्य विणुं ब्रह्माणमिन्द्रादींश्च ग्रहेश्वरान्९ ॥ २१८.२८ ॥  
  
व्याघ्रचर्म्मोत्तरां शय्यामुपविष्ठः पुरोहितः ।  
मधुपर्क्कादिकं दत्त्वा पट्टबन्धं प्रकारयेत् ॥ २१८.२९ ॥  
  
राज्ञोमुकुटबन्धञ्च पञ्चक्षन्मात्तरं ददेत् ।  
ध्रुवाद्यैरिति च विशेद वृषजं वृषदंशजं ॥ २१८.३० ॥  
  
द्वीपिजं सिंहजं व्याघ्रजातञ्चर्म्म तदासने ।  
अमात्यसचिवादींश्च प्रतीहारः प्रदर्शयेत् ॥ २१८.३१ ॥  
  
गोजाचविगृहदानाद्यैः सांवत्सरपुरोहितौ ।  
पूजयित्वा द्विजान् प्रार्च्य ह्यन्यभूगोन्नमुख्यकैः ॥ २१८.३२ ॥  
  
वह्निं प्रदक्षिणीकृत्य गुरुं नत्वाथ पृष्ठतः ।  
वृषमालभ्य गां वत्सां पूजयित्वाश्च मन्त्रितं ॥ २१८.३३ ॥  
  
अश्वमारुह्य नागश्च पूजयेत्तं समारुहेत् ।  
परिभ्रमेद्राजमार्गे बलयुक्तः प्रदक्षिणं ॥ २१८.३४ ॥  
  
पुरं विशेच्च दानाद्यैः प्रार्च्य सर्वान् विसर्ज्जयेत् ।  
  
इत्यादिमहापुराणे आग्नेये राज्यभिषेको नाम अष्टादशाधिक द्विशततमोऽध्यायः ।