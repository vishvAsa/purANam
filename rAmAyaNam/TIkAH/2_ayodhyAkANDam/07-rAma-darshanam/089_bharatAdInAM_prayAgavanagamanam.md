+++
title = "०८९ भरतादीनां प्रयागवनगमनम्"
title_english = "089 Bharata asks Guha to to ferry them across the river by boats"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-089-Bharathaa_Deenam_Prayaga_Vanagamanam.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/2_ayodhyAkANDam/07-rAma-darshanam/089_bharatAdInAM_prayAgavanagamanam.md">
<details><summary><h3>IITK ...{Loading}...</h3></summary>

Guha ferries Bharata, Satrughna and all others across Ganga -- Bharata
sets out to meet sage Bharadwaja.



#### श्लोकः
##### मूलम्
उष्य रात्रिं तु तत्रैव गङ्गाकूले स राघवः।  
भरतः काल्यमुत्थाय शत्रुघ्नमिदमब्रवीत्॥2.89.1॥

##### शब्दार्थः
राघवः born in the race of Raghu, सः भरतः that Bharata, तत्र there, गङ्गाकूले एव on the bank of the river Ganga only, रात्रिम् night, उष्य having stayed, काल्यम् at daybreak, उत्थाय rising, शत्रुघ्नम् Satrughna, इदम् these words, अब्रवीत् spoke.

##### आङ्ग्लानुवादः
Bharata got up at daybreak after spending the night on the bank of the Ganga at that very place where Rama, the descendent of Raghu, had stayed. And said these words to Satrughnaः



#### श्लोकः
##### मूलम्
शत्रुघ्नोत्तिष्ठ किं शेषे निषादाधिपतिं गुहम्।  
शीघ्रमानय भद्रं ते तारयिष्यति वाहिनीम्॥2.89.2॥

##### शब्दार्थः
शत्रुघ्न Satrughna, उत्तिष्ठ arise, किम् why, शेषे are you asleep, ते for you, भद्रम् blessings to you, निषादाधिपतिम् overlord of Nishada, गुहम् Guha, शीघ्रम् quickly, आनय fetch, वाहिनीम् the army, तारयिष्यति he will help us in ferrying across.

##### आङ्ग्लानुवादः
O Satrughna, blessings to you Why are you still alseep? Arise fetch Guha the king of the nishadas quickly. He will ferry the army across the river.



#### श्लोकः
##### मूलम्
जागर्मि नाहं स्वपिमि तमेवाऽर्यं विचिन्तयन्।  
इत्येवमब्रवीद्भ्रात्ता शत्रुघ्नोऽपि प्रचोदितः॥2.89.3॥

##### शब्दार्थः
भ्राता the brother, शत्रुघ्नोऽपि Satrughna also, प्रचोदितः having been urged upon, अहम् I, तम् that, आर्यम् एव about esteemed brother Rama only, विचिन्तयन् thinking about, जागर्मि I am  
awake, न स्वपिमि not sleeping, इत्येवम् in this way, अब्रवीत् said.

##### आङ्ग्लानुवादः
Urged by his brother Bharata, Satrughna replied 'I am not asleep. I am awake. I am deeply thinking of our esteemed brother, Rama'



#### श्लोकः
##### मूलम्
इति संवदतोरेवमन्योन्यं नरसिंहयोः।  
आगम्य प्राञ्जलिः काले गुहो भरतमब्रवीत्॥2.89.4॥

##### शब्दार्थः
नरसिंहयोः lions among men, Bharata and Satrughna, इत्येवम् in this way, अन्योन्यम् with one another, संवदतोः while both of them were conversing, गुहः Guha, काले at appropriate time, आगम्य having arrived, प्राञ्जलिः with folded palms, भरतम् to Bharata, अब्रवीत् said.

##### आङ्ग्लानुवादः
While the two lions among men, Bharata and Satrughna were thus conversing with each other, Guha came in the appropriate time and said to Bharata with folded palmsः



#### श्लोकः
##### मूलम्
कच्चित्सुखं नदीतीरेऽवात्सीः काकुत्स्थ शर्वरीम्।  
कच्चित्ते सह सैन्यस्य तावत्सर्वमनामयम्॥2.89.5॥

##### शब्दार्थः
काकुत्थ्स O scion of the Kakutstha race (Bharata), शर्वरीम् night, नदीतीरे on the bank of the river, सुखम् comfortably, कच्चित् वात्सीः you had passed, I hope, सह सैन्यस्य along with the army, ते to you, सर्वम् all, अनामयं तावत् कच्चित् there was no inconvenience, I trust.

##### आङ्ग्लानुवादः
O scion of the Kakutstha race (Bharata) I trust, you and your army passed the night on the river bank comfortably without any inconvenience.



#### श्लोकः
##### मूलम्
गुहस्य वचनं श्रुत्वा तत्तु स्नेहादुदीरितम्।  
रामस्यानुवशो वाक्यं भरतोऽपीदमब्रवीत्॥2.89.6॥

##### शब्दार्थः
रामस्य of Rama, अनुवशः obedient, भरतोऽपि Bharata too, स्नेहात् out of affection, उदीरितम् uttered, तत् that, गुहस्य Guha's, वचनम् words, श्रुत्वा on hearing, इदं वाक्यम् these words, अब्रवीत् said.

##### आङ्ग्लानुवादः
On hearing Guha's affectionate words Bharata, ever obedient to Rama, repliedः



#### श्लोकः
##### मूलम्
सुखा न श्शर्वरी राजन् पूजिताश्चापि ते वयम्।  
गङ्गां तु नौभिर्बह्वीभिर्दाशास्सन्तारयन्तु नः॥2.89.7॥

##### शब्दार्थः
राजन् O king, नः for us, शर्वरी the night, सुखा comfortable, वयम् we, ते to (by) you, पूजिताश्चापि have been honoured, दाशाः fishermen, बह्वीभिः by many, नौभिः boats, नः us, गङ्गाम् the river Ganga, सन्तारयन्तु please, ferry us across.

##### आङ्ग्लानुवादः
O king (Guha) the night passed comfortably for us. We have been honoured by you in many ways. Let your fishermen be ordered to ferry us across the Ganga in their boats.



#### श्लोकः
##### मूलम्
ततो गुहस् सन्त्वरितं श्रुत्वा भरतशासनम्।  
प्रति प्रविश्य नगरं तं ज्ञातिजनमब्रवीत्॥2.89.8॥

##### शब्दार्थः
ततः then, गुहः Guha, सन्त्वरितम् quickly, भरतशासनम् at Bharata's command, श्रुत्वा having heard, नगरम् his establishment, प्रति प्रविश्य having entered, तम् that, ज्ञातिजनम् to his relations, अब्रवीत् said.

##### आङ्ग्लानुवादः
Then at Bharata's command Guha returned to his habitation quickly and said to his relationsः



#### श्लोकः
##### मूलम्
उत्तिष्ठत प्रबुध्यध्वं भद्रमस्तु च वस्सदा।  
नावस् समनुकर्षध्वं तारयिष्याम वाहिनीम्॥2.89.9॥

##### शब्दार्थः
उत्तिष्ठत arise, प्रबुध्यध्वम् awake, सदा always, वः भद्रम् अस्तु be blessed, नावः the boats, समनुकर्षध्वम् haul down, वाहिनीम् the army, तारयिष्याम we shall ferry them across.

##### आङ्ग्लानुवादः
Arise and awake. May you be ever blessed. Haul down the boats into the river. We have to ferry the army (across the river).



#### श्लोकः
##### मूलम्
ते तथोक्तास् समुत्थाय त्वरिता राजशासनात्।  
पञ्चनावां शतान्याशु समानिन्युस्समन्ततः॥2.89.10॥

##### शब्दार्थः
तथा thus, उक्ताः addressed, ते they, राजशासनात् by the king's command, त्वरिताः in haste, आशु immediately, समन्ततः from every direction, नावाम् of the boats, पञ्चशतानि five hundreds, समानिन्युः brought.

##### आङ्ग्लानुवादः
On hearing these words, they arose in haste and immediately brought five hundred boats from every direction in accordance with the command of their king (Guha).



#### श्लोकः
##### मूलम्
अन्यास् स्वस्तिकविज्ञेया महाघंटाधरा वराः।  
शोभमानाः पताकाभिर्युक्तवातास्सुसंहताः॥2.89.11॥

##### शब्दार्थः
महाघंटाधराः fitted with large bells, वराः excellent, पताकाभिः with flags, शोभमानाः looking  magnificent, युक्तवाताः filled with sails, सुसंहताः built solidly, स्वस्तिकविज्ञेयाः known as Swastika, अन्याः also some other boats (brought).

##### आङ्ग्लानुवादः
They brought excellent boats known as Swastika, solidly built, they lookd magnificent, filled with large bells, sails and flags.



#### श्लोकः
##### मूलम्
ततस् स्वस्तिकविज्ञेयां पाण्डुकम्बलसंवृताम्।  
सनन्दिघोषां कल्याणीं गुहो नावमुपाहरत्॥2.89.12॥

##### शब्दार्थः
ततः then, गुहः Guha, पाण्डुकम्बलसंवृताम् covered with white canvas, सनन्दिघोषाम् generating aptivating sounds, कल्याणीं auspicious, स्वस्तिकविज्ञेयाम् known as Swastika, नावम् boat, उपाहरत् brought.

##### आङ्ग्लानुवादः
Then Guha personally brought an auspicious boat known as Swastika covered with white canvas and generating captivating sounds.



#### श्लोकः
##### मूलम्
तामारुरोह भरतश्शत्रुघ्नश्च महाबलः।  
कौसल्या च सुमित्रा च याश्चान्या राजयोषितः॥2.89.13॥  
पुरोहितश्च तत्पूर्वं गुरवो ब्राह्मणाश्च ये।  
अनन्तरं राजदारास्तदैव शकटापणाः॥2.89.14॥

##### शब्दार्थः
भरतः Bharata, ताम् आरुरोह boarded it, महाबलः of great strength, शत्रुघ्नश्च Satrughna also, कौसल्या च Kausalya, सुमित्रा च Sumitra, अन्याः other, याः राजयोषितः other royal women, तत्पूर्वम् before them, पुरोहितश्च family priest (Vasistha), गुरवः preceptors, ये ब्राह्मणाश्च such  brahmins, अनन्तरम् thereafter, राजदाराः king's wives, तथैव also, शकटापणाः wagons and supplies.

##### आङ्ग्लानुवादः
The family priest (Vasistha) and other brahmins were the first to board. Next mighty  
Bharata and Satrughna, Kausalya, Sumitra, women of the palace including the other wives of the king and wagons and supplies followed.



#### श्लोकः
##### मूलम्
आवासमादीपयतां तीर्थं चाप्यवगाहताम्।  
भाण्डानि चाददानानां घोषस्त्रिदिवमस्पृशत्॥2.89.15॥

##### शब्दार्थः
आवासम् the shelters in that camp, आदीपयताम् those who are burning, तीर्थं चापि through the descent of the river, अवगाहताम् those who are going down, भाण्डानि supplies, आददानानाम् of transporting, घोषः clamour, त्रिदिवम् the heaven, अस्पृशत् not touching.

##### आङ्ग्लानुवादः
The clamour of the people setting fire to the temporary shelters in that camp, descending down the river and transporting the supplies into the boats reached the heaven.



#### श्लोकः
##### मूलम्
पताकिन्यस्तु ता नावस्स्वयं दाशैरधिष्ठिताः।  
वहन्त्यो जनमारूढं तदा सम्पेतुराशुगाः॥2.89.16॥

##### शब्दार्थः
पताकिन्यः (adorned) with flags, दाशैः by the fishermen, स्वयम् themselves, अधिष्ठिताः  occupied, ताः नावः those boats, तदा then, आरूढम् boarded, जनम् men, वह्नत्यः carrying, आशुगाः swiftly rowing men, सम्पेतुः moved.

##### आङ्ग्लानुवादः
Those boats adorned with flags were propelled by the fishermen occupying them. They sailed with men rowing on board fast.



#### श्लोकः
##### मूलम्
नारीणामभिपूर्णा स्तु काश्चित् काश्चिच्च वाजिनाम्।  
काश्चिदत्र वहन्ति स्म यानयुग्यं महाधनम्॥2.89.17॥

##### शब्दार्थः
अत्र there, काश्चित् some boats, नारीणाम् with women, अभिपूर्णाः were filled with, काश्चित् some others, वाजिनाम् with horses, काश्चित् while still others, यानयुग्यम् the draught animals for drawing carriages, महाधनम् great treasures, वहन्ति स्म were transporting.

##### आङ्ग्लानुवादः
Some boats were filled with women, some others with horses. while still others  
transported draught animals for drawing carriages and the great treasures.



#### श्लोकः
##### मूलम्
तास् स्म गत्वा परं तीरमवरोप्य च तं जनम्।  
निवृत्ताः काण्डचित्राणि क्रियन्ते दाशबन्धुभिः॥2.89.18॥

##### शब्दार्थः
ताः those, परं तीरम् the other bank, गत्वा having reached, तं जनम् the men, अवरोप्य disembarked, निवृत्ताः स्म returned, दाशबन्धुभिः the fisherfolk, काण्डचित्राणि lovely formations with their craft, क्रियन्ते स्म exhibited.

##### आङ्ग्लानुवादः
Having reached the other bank, the men disembarked. While returning, the fisherfolk exhibited their craft of lovely formations.



#### श्लोकः
##### मूलम्
सवैजयन्तास्तु गजा गजारोहप्रचोदिताः।  
तरन्तस् स्म प्रकाशन्ते सध्वजा इव पर्वताः॥2.89.19॥

##### शब्दार्थः
सवैजयन्ताः embellished with banners, गजारोहप्रचोदिताः goaded by their mahouts, गजाः the elephants, तरन्तः while crossing the water, सध्वजाः with flags, पर्वताः इव like mountains, प्रकाशन्ते स्म were shining.

##### आङ्ग्लानुवादः
The elephants, embellished with banners and goaded by their mahouts looked  
splendid like mountains with banners while crossing in the water.



#### श्लोकः
##### मूलम्
नावस्त्वारुरुहुश्चान्ये प्लवैस्तेरु स्तथापरे।  
अन्ये कुम्भघटैस्तेरुरन्येतेरुश्च बाहुभिः॥2.89.20॥

##### शब्दार्थः
अन्ये other, नावः boats, आरुरुहुश्च boarded, अपरे others, तथा like that, प्लवैः on rafts, तेरुः crossed, अन्ये others, कुम्भघटैः with large pots, तेरुः crossed, अन्ये others, बाहुभिः with their arms, तेरुः च crossed.

##### आङ्ग्लानुवादः
Only some of the people were able to board the boats. Some others crossed on rafts and on large pots. Still others swam with their arms.



#### श्लोकः
##### मूलम्
सा पुण्या ध्वजिनी गङ्गां दाशैस्सन्तारिता स्वयम्।  
मैत्रे मुहूर्ते प्रययौ प्रयागवनमुत्तमम्॥2.89.21॥

##### शब्दार्थः
दाशैः by the fishermen, स्वयम् themselves, गङ्गाम् the river Ganga, सन्तारिता ferried over, पुण्या auspicious, सा ध्वजिनी army, मैत्रे मुहूर्ते at the auspicious hour of Maitra, उत्तमम् great, प्रयागवनम् forest of Prayaga, प्रययौ reached.

##### आङ्ग्लानुवादः
The auspicious army, ferried across the river Ganga by the fishermen, reached the great forest of Prayaga at the auspicious hour of Maitra.



#### श्लोकः
##### मूलम्
आश्वासयित्वा च चमूं महात्मा निवेशयित्वा च यथोपजोषम्।  
द्रष्टुं भरद्वाजमृषिप्रवर्य मृत्विग्वृतस्सन्भरतः प्रतस्थे॥2.89.22॥

##### शब्दार्थः
महात्मा the noble one, भरतः Bharata, चमूम् the army, आश्वासयित्वा having rested, यथोपजोषम्  according to their pleasure, निवेशयित्वा having encamped, ऋषिप्रवर्यम् the distinguished rishi, भरद्वाजम् Bharadwaja, द्रष्टुम् to see, ऋत्विग्वृतस्सन् surrounded by his priests, प्रतस्थे  set out.

##### आङ्ग्लानुवादः
The noble Bharata, got his army encamped according to their pleasure and set out, accompanied by his priests, to see the distinguished sage Bharadwaja.



#### श्लोकः
##### मूलम्
स ब्राह्मणस्याऽश्रममभ्युपेत्य महात्मनो देवपुरोहितस्य।  
ददर्श रम्योटजवृक्षषण्डं महद्वनं विप्रवरस्य रम्यम्॥2.89.23॥

##### शब्दार्थः
सः Bharata, देवपुरोहितस्य official priest of the gods, महात्मनः of the eminent, ब्राह्मणस्य  brahmin's, आश्रमम् hermitage, अभ्युपेत्य having approached, रम्योटजवृक्षषण्डम् delightful  huts and multitude of trees, विप्रवरस्य of the best brahmins, रम्यम् charming, महत् वनम् great forest, ददर्श saw.

##### आङ्ग्लानुवादः
Approaching the hermitage of Bharadwaja, the eminent brahmin and official priest of the gods, Bharata saw the delightful huts and trees of the charming great forest.  

#### समाप्तिः
 श्रीमद्रामायणे वाल्मीकीय आदिकाव्ये अयोध्याकाण्डे एकोननवतितमस्सर्गः॥  
Thus ends the eightyninth sarga in Ayodhyakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/2_ayodhyAkANDam/07-rAma-darshanam/089_bharatAdInAM_prayAgavanagamanam.md">
<details><summary><h3>भूषणम् ...{Loading}...</h3></summary>



व्युष्य रात्रिं तु तत्रैव गङ्गाकूले स राघवः ।  

भरतः काल्यमुत्थाय शत्रुघ्नमिदमब्रवीत्  ॥  २।८९।१  ॥   

व्युष्येति । व्युष्य उषित्वा । रात्रिं रात्रौ । तत्रैव यत्र रामो ऽशयिष्ट
तत्रैव । काल्यं प्रत्यूषः । "प्रत्यूषो ऽहर्मुखं काल्यम्" इत्यमरः ।
तस्मिन्नित्यर्थः  ॥  २।८९।१  ॥   

  

शत्रुघ्नोत्तिष्ठ किं शेषे निषादाधिपतिं गुहम् ।  

शीघ्रमानय भद्रं ते तारयिष्यति वाहिनीम्  ॥  २।८९।२  ॥   

शत्रुघ्नेति । शत्रुघ्नं भद्रं त इति सान्त्वोक्तिः । वाहिनीं गङ्गाम् ।
अस्मानित्यर्थसिद्धम्  ॥  २।८९।२  ॥   

  

जागर्मि नाहं स्वपिमि तमेवार्य्यं विचिन्तयन् ।  

इत्येवमब्रवीद्भ्रात्रा शत्रुघ्नोपि प्रचोदितः  ॥  २।८९।३  ॥   

जागर्मीति । नाहं स्वपिमि जागर्मीति भ्रात्रा प्रचोदितः शत्रुघ्नोपि
तमेवार्यं यस्त्वया चिन्त्यते तमेवार्यं विचिन्तयन् सन् अहमपि जागर्मि न
स्वपिमि इत्येवमब्रवीत् । तथैवेति पाठे--यथा त्वं तथैवाहमार्यं
विचिन्तयन्नित्यर्थः ।  

चरमपर्वनिष्ठस्य प्रथमपर्वाभिनिवेशस्तत्प्रतीत्यर्थतयेति व्यञ्जितम् ।
ऽतदवस्थं तु भरतुं शत्रुघ्नो ऽनन्तरस्थितःऽ इति हि पूर्वमप्युक्तम्  ॥ 
२।८९।३  ॥   

  

इति संवदतोरेवमन्योन्यं नरसिंहयोः ।  

आगम्य प्राञ्जलिः काले गुहो भरतमब्रवीत्  ॥  २।८९।४  ॥   

इतीति । संवदतोः सतोः काले गमनोचितकाले  ॥  २।८९।४  ॥   

  

कच्चित्सुखं नदीतीरे ऽवात्सीः काकुत्स्थ शर्वरीम् ।  

कच्चित्ते सहसैन्यस्य तावत्सर्वमनामयम्  ॥  २।८९।५  ॥   

कच्चिदिति । शर्वरीं तावत् शर्वर्यां साकल्येन । "यावत्तावच्च साकल्ये"
इत्यमरः । सहसैन्यस्य ते सेनासहितस्य तव । सर्वमुपकरणम् अनामयं निरुपद्रवम्
 ॥  २।८९।५  ॥   

  

गुहस्य तत्तु वचनं श्रुत्वा स्नेहादुदीरितम् ।  

रामस्यानुवशो वाक्यं भरतो ऽपीदमब्रवीत्  ॥  २।८९।६  ॥   

गुहस्येति । रामस्यानुवशः रामायत्तः  ॥  २।८९।६  ॥   

  

सुखा नः शर्वरी राजन् पूजिताश्चापि ते वयम् ।  

गङ्गां तु नौभिर्बह्वीभिर्दाशाः सन्तारयन्तु नः  ॥  २।८९।७  ॥   

सुखेति । सुखा सुखावहा, जातेति शेषः । राजन्निति रामभक्ततया स्तौति । ते
त्वया  ॥  २।८९।७  ॥   

  

ततो गुहः संत्वरितं श्रुत्वा भरतशासनम् ।  

प्रतिप्रविश्य नगरं तं ज्ञातिजनमब्रवीत्  ॥  २।८९।८  ॥   

तत इति । प्रतिप्रविश्य पुनः प्रविश्य  ॥  २।८९।८  ॥   

  

उत्तिष्ठत प्रबुध्यध्वं भद्रमस्तु च वः सदा ।  

नावः समनुकर्षध्वं तारयिष्याम वाहिनीम्  ॥  २।८९।९  ॥   

उत्तिष्ठतेति । प्रबुध्यध्वम् उत्तिष्ठतेति क्रमः । तारयिष्यामेत्यत्र
विसर्गलोप आर्षः । तारयिष्यामीति च पाठः  ॥  २।८९।९  ॥   

  

ते तथोक्ताः समुत्थाय त्वरिता राजशासनात् ।  

पञ्च नावां शतान्याशु समानिन्युः समन्ततः  ॥  २।८९।१०  ॥   

नावां पञ्चशतानीत्यन्वयः । समन्ततः सर्वावतारेभ्यः  ॥  २।८९।१०  ॥   

  

अन्याः स्वस्तिकविज्ञेया महाघण्टाधरा वराः ।  

शोभमानाः पताकाभिर्युक्तवाताः सुसंहताः  ॥  २।८९।११  ॥   

अन्या इति । अन्याः क्षुद्राभ्यः पञ्चशतनौभ्यः अन्याः स्वस्तिकविज्ञेयाः
ऽस्वस्तिकः सर्वतो भद्रःऽ इत्युक्तस्वस्तिकाख्यरचनाविशेषविशिष्टतया
निर्मितत्वात् स्वस्तिका इति विज्ञेयाः । ताश्च नौद्वयसङ्घटनेन सम्पद्यन्ते
। चतुर्षु कोणेषु महाघण्टाधराः । वराः राजार्हतया श्रेष्ठाः । शोभमानाः
कनकरूषिततया शोभमानाः । युक्तवाताः फलककुड्यकरणेन मध्येमध्ये
गवाक्षनिर्माणेन च महावातनिवारणादुचितवाताः । सुसंहताः
राजारोहणस्थानत्वेनायसकीलादिभिर्दृढसन्धिबन्धाः । अत्रापि नाव
आनित्युरित्यनुकृष्यते  ॥  २।८९।११  ॥   

  

ततः स्वस्तिकविज्ञेयां पाण्डुकम्बलसंवृताम् ।  

सनन्दिघोषां कल्याणीं गुहो नावमुपाहरत् ।  

तामारुरोह भरतः शत्रुघ्नश्च महाबलः  ॥  २।८९।१२  ॥   

तत इति । ततः तासु स्वस्तिकविज्ञेयादिषु मध्ये पाण्डुकम्बलेन संवताम्
आच्छन्नतलप्रदेशाम् । सनन्दिघोषां हर्षजनककिङ्किण्यादिघोषयुक्ताम् ।
कल्याणीं शोभनाम्  ॥  २।८९।१२  ॥   

  

कौसल्या च सुमित्रा च याश्चान्या राजयोषितः ।  

पुरोहितश्च तत्पूर्वं गुरवो ब्राह्मणाश्च ये ।  

अनन्तरं राजदारास्तथैव शकटापणाः  ॥  २।८९।१३  ॥   

भरतशत्रुघ्नव्यतिरिक्तानामन्यासु नौष्वारोहणक्रममाह--कौसल्येत्यादिना ।
राजयोषितः आगता इति शेषः । तत्पूर्वं तासां पूर्वं पुरोहितो गुरवो
ब्राह्मणाश्च ये आगतास्ते आरुरुहुः । अनन्तरं राजदाराः कौसल्यादयः आरुरुहुः
।  

तथैव शकटापणाः शकटाश्चापणस्थपदार्थाश्चारुरुहुः । एतदारोहणं कर्त्तृद्वारा
 ॥  २।८९।१३  ॥   

  

आवासमादीपयतां तीर्थं चाप्यवगाहताम् ।  

भाण्डानि चाददानानां घोषस्त्रिदिवमस्पृशत्  ॥  २।८९।१४  ॥   

आवासं सेनानिवेशम् । आदीपयताम् अग्निना ज्वलयताम् । राजभटा हि निर्गमनकाले
श्रीसमागमार्थमावासं दहन्तीति प्रसिद्धिः । तीर्थम् अवतरणप्रदेशम् ।
अवगाहतां नावारोहणार्थमहमहमिकया आगच्छतामित्यर्थः । स्नानं कुर्वतामिति वा
। भाण्डानि उपकरणानि । आददानानां मदीयमिदं मदीयमिदमिति त्वरया स्वीकुर्वतां
जनानाम् । घोषस्त्रिदिवमस्पृशत् महान् घोषो जात इत्यर्थः  ॥  २।८९।१४  ॥   

  

पताकिन्यस्तु ता नावः स्वयं दाशैरधिष्ठिताः ।  

वहन्त्यो जनमारूढं तदा सम्पेतुराशुगाः  ॥  २।८९।१५  ॥   

पताकिन्य इति । पताकिन्यः वाय्वाकर्षणाय कृतपताकाः स्वयं संपेतुः आशुगत्वेन
दाशाधिष्ठानमात्रेणानायासेन जग्मुरित्यर्थः  ॥  २।८९।१५  ॥   

  

नारीणामभिपूर्णास्तु काश्चित् काश्चिच्च वाजिनाम् ।  

काश्चिदत्र वहन्ति स्म यानयुग्यं महाधनम्  ॥  २।८९।१६  ॥   

सम्प्रति ता नावः कीदृग्विधा इत्यपेक्षायामाह--नारीणामित्यादि ।
नारीणामभिपूर्णाः नारीभिरभिपूर्णाः । वाजिनामभिपूर्णाः
आरोहणार्हवाजिभिरभिपूर्णाः । दघ्नः पूर्ण इति महाभाष्यकारवचनप्रामाण्यात्
पूर्ण शब्दयोगे "पूरणगुण--" इत्यादिना षष्ठी तृतीयार्थे षष्ठी वा ।
यानयुग्यं यानानि रथशकटादीनि युग्यानि अश्वतरबलीवर्दादीनि । "सर्वो
द्वन्द्वो विभाषयैकवद्भवति" इत्येकवद्भावः । महाधनं बहुमूल्यम् ।
"बहुमूल्यं महाधनम्" इत्यमरः  ॥  २।८९।१६  ॥   

  

ताः स्म गत्वा परं तीरमवरोप्य च तं जनम् ।  

निवृत्ताः काण्डचित्राणि क्रियन्ते दाशबन्धुभिः  ॥  २।८९।१७  ॥   

ता इति । काण्डचित्राणि काण्डे वारिणि चित्राणि चित्र गमनानि क्रियन्ते
अक्रियन्त । "काण्डो ऽस्त्री दण्डबाणार्ववर्गावसरवारिषु" इत्यमरः ।
दाशबन्धुभिः दाशाभासैः दाशस्य गुहस्य बन्धुभिरिति वा ।
भाराभावकृतलाघवातिशयेन निवर्तनकालिकदाशलीलोच्यते  ॥  २।८९।१७  ॥   

  

सवैजयन्तास्तु गजा गजारोहप्रचोदिताः ।  

तरन्तः स्म प्रकाशन्ते सध्वजा इव पर्वताः  ॥  २।८९।१८  ॥   

सवैजयन्ता इति । सवैजयन्ताः सपताकाः सगृहा वा । राजानो हि गजोपरि गृहाणि
निर्माय गच्छन्ति । तरन्तः प्लवन्तः "तृ़ प्लवनतरणयोः" । सध्वजाः सगमनाः
"ध्वज गतौ" जङ्गमपर्वता इव प्रकाशन्ते इत्यर्थः  ॥  २।८९।१८  ॥   

  

नावश्चारुरुहुश्चान्ये प्लवैस्तेरुस्तथापरे ।  

अन्ये कुम्भघटैस्तेरुरन्ये तेरुश्च बाहुभिः  ॥  २।८९।१९  ॥   

नाव इति । नावः क्षुद्रनावः प्लवैः तृणकाष्ठनिर्मितैः कुम्भघटैः
कुम्भरूपघटैः सूक्ष्मवदना घटाः कुम्भाः ते हि तरणसाधनानि न घटमात्रम् ।
बाहुभिः केवल बाहुभिः  ॥  २।८९।१९  ॥   

  

सा पुण्या ध्वजिनी गङ्गा दाशैः सन्तारिता स्वयम् ।  

मैत्रे मुहूर्त्ते प्रययौ प्रयागवनमुत्तमम्  ॥  २।८९।२०  ॥   

सेति । पुण्या गङ्गास्रानादिना पूता । ध्वजिनी सेना स्वयं नतु परप्रेरणेन ।
मैत्रे मुहूर्ते दिवसस्य पञ्चदशभागेषु घटिकाद्वयात्मके तृतीये मुहूर्ते
"द्वे तु नाड्यो मुहूर्तो ऽस्त्री" इति वैजयन्ती । मुहूर्तसंख्योक्ता
बृहस्पतिना--ऽरौद्रः सार्पस्तथा मैत्रः पैत्रो वासव एव च । आप्यो
वैश्वस्तथा ब्राह्मप्राजेशैन्द्रास्तथैव च । ऐन्द्राग्नो नैऋतश्चैव
वारुणार्यमणौ भगी । एते ऽह्नि क्रमशो ज्ञेया मुहूर्ता दशपञ्च चऽ इति ।
(पाठभेदः । तस्य मैत्रनामत्वं विन्ध्यमाधवीये प्रोक्तं
यथा--"आर्द्रोरगमित्रमघावसुजलविश्वाभिजिद्विरिञ्चेन्द्राः ।
ऐन्द्राग्नमूलवरुणार्यमभगयुक्ता दिवामुहूर्ताः स्युः  ॥  " इति । मैत्रे
मुहूर्त्ते तारिता सती प्रयागवनं ययावित्यन्वयः । घटिकाषट्क एव
गङ्गातरणमिति भावः । यद्वा मैत्रे प्रयागवनं ययावित्यन्वयः । तत्रातिथ्येन
निरवधिकभोगलाभात् मुहूर्त्तविशेषोक्तिः )  ॥  २।८९।२०  ॥   

  

आश्वासयित्वा च चमूं महात्मा निवेशयित्वा च यथोपजोषम् ।  

द्रष्टुं भरद्वाजमृषिप्रवर्य्यमृत्विग्वृतः सन् भरतः प्रतस्थे  ॥  २।८९।२१
 ॥   

आश्वासयित्वेति । आश्वासयित्वा सान्त्वयित्वा । यथोपजोषं यथासुखम् ।
"तूष्णीमर्थे सुखे जोषम्" इति वैजयन्ती । ऋषिप्रवर्यम् ऋषिश्रेष्ठम्
(पाठभेदः । आश्वासयित्वेति । महात्मा महामतिः । स्वयं खिन्नोपि अखिन्न इव
पराश्वासनपरः भरतः राज्यभरणदक्षः ऽभरत इति राज्यस्य भरणात्ऽ इति
सहस्रानीकवचनात् । चमूं महाजनम् । अविशेषेण आश्वासयित्वा महानायासो वो जात
इति प्रियोक्तिभिः सान्त्वयित्वा यथोपजोषं यथासुखं निवेशयित्वा यत्र
प्रदेशे तेषां सुखं भवति तत्र प्रदेशे तान्निवेशयित्वा । प्रवर्षं
प्रकृष्टवर्षम् । बहुवयस्कमिति यावत् । "भरद्वाजो ह
त्रिभिरायुर्भिर्ब्रह्मचर्यमुवास तं ह जीर्णिं स्थविरं शयानम्" इति श्रुतेः
। एतेन वयोवृद्धत्वमुक्तम् । ज्ञानवृद्धत्वमाह ऋषिमिति । "ऋष दर्शने" इति
धातुः । भरद्वाजं "बृहतो भरद्वाजः" इति श्रुतिप्रसिद्धम्) द्रष्टुं
दर्शनपूर्वकमभिवन्दिन्तुम् । तादृशस्य ऋषेर्विनीतवेषदर्शनीयत्वेन
ऋत्विग्भिर्वसिष्ठादिभिः वृतः सन् प्रतस्थे पद्भ्यामेव जगाम  ॥  २।८९।२१
 ॥   

  

स ब्राह्मणस्याश्रममभ्युपेत्य महात्मनो देवपुरोहितस्य ।  

ददर्श रम्योटजवृक्षषण्डं महद्वनं विप्रवरस्य रम्यम्  ॥  २।८९।२२  ॥   

स ब्राह्मणस्येति । ब्राह्मणस्य ब्रह्म वेदः तदधीते ब्राह्मणः । "तदधीते
तद्वेद" इत्यण्प्रत्ययः । अधीतबहुवेदस्येत्यर्थः । "भरद्वाजो ह
त्रिभिरायुर्भिर्ब्रह्मचर्यमुवास" इत्यादिना काठके तथाभिधानात् । महात्मनो
महाज्ञानस्य । देवपुरोहितस्य बृहस्पतिपुत्रत्वेन देवपुरोहितत्वम् । "आत्मा
वै पुत्त्रनामासि" इति न्यायात् । भरद्वाजो ममताख्यायामुचथ्यभार्यायां
बृहस्पतेर्ज्जात इति भागवते प्रसिद्धम् । आश्रममभ्युपेत्य आश्रममुद्दिश्य
गत्वा । प्रथम तस्य महद्वनं ददर्श । (पाठभेदः । स इति । ब्राह्मणस्य ब्रह्म
परमात्मानं वेत्तीति ब्राह्मणः । "तदधीते तद्वेद" इत्यण्प्रत्ययः ।
उत्तरसर्गरीत्या समाधिबलेन समस्तवस्त्वाह्वानक्षमस्येत्यर्थः । यद्वा
"ब्रह्मबृहस्पतिः" इति श्रुत्या ब्रह्मणो बृहस्पतेरपत्यं ब्राह्मणः तस्य
महात्मनः महास्वभावस्य, अचिन्त्यशक्तेरित्यर्थः । देवपुरोहितस्य
देवपुरोहितपुत्रत्वात् ऽआत्मा वै पुत्रनामासिऽ इतिश्रुतेः) विप्रवरस्य
निरवधिकवेदाध्ययनसम्पन्नस्य । "जन्मना जायते शूद्रः कर्मणा जायते द्विजः ।
वेदाभ्यासेन विप्रत्वं ब्रह्म जानाति ब्राह्मणः ।" इत्यादि स्मृतेः ।
श्रुतिश्चास्य निरवधिकवेदाध्ययनसम्पत्तिं दर्शयति "भरद्वाज यत्ते
चतुर्थमायुर्दद्यां किमनेन कुर्या इति ब्रह्मचर्यमेवैनेन चरेयमिति होवाच"
इत्यादिना । आश्रममभ्युपेत्य प्राप्य रम्योटजवृक्षषण्डं
रमणीयपर्णशालाप्रान्तवर्तिवृक्षसमूहयुक्तम् । रम्यं स्वत एव मनोज्ञप्रदेशम्
। महत् स्वसेनानिवेशक्षमं वनं ददर्श  ॥  २।८९।२२  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे
एकोननवतितमः सर्गः  ॥  ८९  ॥   

इति श्रीगोविन्दराजविरचिते श्रीरामायणभूषणे पीताम्बराख्याने
अयोध्याकाण्डव्याख्याने एकोननवतितमः सर्गः  ॥  ८९  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/2_ayodhyAkANDam/07-rAma-darshanam/089_bharatAdInAM_prayAgavanagamanam.md">
<details><summary><h3>शिरोमणी ...{Loading}...</h3></summary>



रात्रिनिवासानन्तरकालिकं वृत्तान्तमाह-- व्युष्येत्यादिभिः । तत्र
गङ्गाकूले एव राघवो भरतः रात्रिं व्युष्य उषित्वा कल्यं प्रातरुत्थाय
शत्रुघ्नमब्रवीत्  ॥  २।८९।१  ॥   

  

तद्वचनाकारमाह-- शत्रुघ्नेति । हे शत्रुघ्न त्वं किं शेषे उत्तिष्ठेत्यर्थः
। तत्प्रयोजनमाह-- उत्थाय गुहं शीघ्रमानय । तस्य प्रयोजनमाह-- वाहिनीं
गङ्गां तारयिष्यति  ॥  २।८९।२  ॥   

  

जागर्मीति । विप्रचोदितः भरतेन प्रेरितः भ्राता शत्रुघ्नस्तथैव भवत्सदृशम्
आर्यं रामं विचिन्तयन्सन् जागर्मि न स्वपिमि इत्येवं वचो ऽब्रवीत्  ॥ 
२।८९।३  ॥   

  

इतीति । नरसिंहयोः पुरुषश्रेष्ठयोः भरतशत्रुघ्नयोः एवमनेन प्रकारेण
अन्योन्यं संवदतोः सतोः प्राञ्जलिः गुहः आगम्य इति इदं वचनमब्रवीत्  ॥ 
२।८९।४  ॥   

  

तद्वचनाकारमाह-- कच्चिदिति । हे काकुत्स्थ भरत नदीतीरे सुखं कच्चित्
अवात्सीः सहसैन्यस्य तव कच्चिन्नित्यमनामयं रोगादिराहित्यम् । कच्चिदिति
प्रश्ने  ॥  २।८९।५  ॥   

  

गुहस्येति । स्नेहादुदीरितमुच्चारितं गुहस्य इदं वचनं श्रुत्वा रामस्य
अनुवशः अनुचरः भरतो ऽपि इदं वचनमब्रवीत्  ॥  २।८९।६  ॥   

  

तद्वचनाकारमाह-- सुखेति । हे धीमन् ये वयं सुपूजिताः तेषां नः अस्माकं
शर्वरी रात्रिः सुखा ऽभवदिति शेषः, बह्वीभिः नौभिः दाशाः कैवर्तकाः गङ्गां
नः सन्तारयन्तु  ॥  २।८९।७  ॥   

  

तत इति । गुहः भरतशासनं श्रुत्वा ततः सन्तारणहेतोः नगरं प्रति प्रविश्य तं
ज्ञातिजनमब्रवीत्  ॥  २।७९।८  ॥   

  

तद्वचनाकारमाह-- उत्तिष्ठतेति । उत्तिष्ठत प्रबुध्यध्वं यूयमिति शेषः ।
नावः नौकाः समुपकर्षध्वं वाहिनीं गङ्गां तारयिष्यामि भरतसेनामिति शेषः  ॥ 
२।८९।९  ॥   

  

ते इति । तथोक्तास्ते कैवर्तकाः राजशासनात् त्वरिताः सन्तः नावां पञ्चशतानि
स्वस्तिकविज्ञेयाः स्वस्तिकेन नाम्ना राजनौकाबोधकचिह्नविशेषेण वा विज्ञेयो
विज्ञानं यासां ताः महाघण्टाधराः बृहद्घण्टाविशिष्टाः पुरुषास्तान्
आसमन्ताद्भावेन धरन्ति ताः पताकिन्यः पताकाविशिष्टाः युक्तवाहाः युक्ताः
वाहाः वाहकाः यासु ताः सुसंहताः दृढबन्धनादियुक्ताः शोभमानाः अन्याः ताभ्यो
विलक्षणाश्च नावः समानिन्युः ।  

"युक्तवाता" इति पाठान्तरम् । श्लोकद्वयमेकान्वयि  ॥  २।८९।१०११  ॥   

  

तत इति । ततः सर्वनौकासमानयनानन्तरं पाण्डुकम्बलेन
राजोचितास्तरणीभूतकम्बलविशेषेण संवृतां सनन्दिघोषां सनन्दी आनन्दजनकः घोषो
यस्यां तां स्वस्तिकविज्ञेयां नावमुपाहरत्  ॥  २।८९।१२  ॥   

  

तामिति । तां स्वस्तिकाख्यां नावं भरतादिः आरुरोह  ॥  २।८९।१३  ॥   

  

पुरोहित इति । तत्पूर्वं भरतसहितकौशल्याद्यारोहणात्पूर्वस्मिन्काले
पुरोहितो वशिष्ठः गुरवः महान्तः ब्राह्मणाश्च ये सन्ति ते ऽप्यारुरुहुः ।
अनन्तरं भरतसहितकौशल्यारोहणादव्यवहितोत्तरकाले राजदाराः राजकुलस्त्रियः
आरुरुहुः, तथा तदनन्तरं शकटापणाः शकटाः आपणाः आपणसामग्र्यश्च आरुरुहुः  ॥ 
२।८९।१४  ॥   

  

आवासमिति । आवासं निवासस्थानमादीपयतां वस्तुनिरीक्षणार्थं महादीपादिना
प्रकाशं कुर्वतां तीर्थं गङ्गामवगाहतां च भाण्डानि पाकसाधनानि आददानानां
गृह्णतां च घोषः शब्दस्तु दिवं स्वर्गमस्पृशत्  ॥  २।८९।१५  ॥   

  

पताकिन्य इति । दाशैर्धीवरैः अधिष्ठितास्ताः भरतादिभिरारूढा आशुगाः
पताकिन्यो नावस्तु वहन्त्यः सत्यः जनं भरतादिं स्वयं सम्पेतुः अनायासेन
उत्तारयामासुरित्यर्थः  ॥  २।८९।१६  ॥   

  

नारीणामिति । काश्चिन्नावस्तु नारीणां नारीभिः अभिपूर्णाः काश्चित्तु
वाजिनामभिपूर्णाः काश्चित्तु महाधनं बहुधनविशिष्टं यानयुग्यं यानानि
रथादीनि युग्यानि अश्वबलीवर्दादयस्तेषां समाहारस्तत् वहन्ति स्म  ॥  २।८९।१७
 ॥   

  

ता इति । परं तीरं गत्वा तं स्वेषु स्थितं जनमवरोप्य निवृत्तास्ताः
भरताद्यधिष्ठिताः नावः दाशबन्धुभिः काण्डचित्राणि काण्डे जले चित्राणि
खेलनोपस्करणानि क्रियन्ते "काण्डो ऽस्त्री दण्डबाणार्ववर्गावसरवारिषु"
इत्यमरः  ॥  २।८९।१८  ॥   

  

सेति । गजारोहैः प्रचोदिताः प्रेरिताः सवैजयन्ताः ध्वजसंहितास्तरन्तो गजाः
सपक्षाः पर्वता इव प्रकाशन्ते स्म  ॥  २।८९।१९  ॥   

  

तरणप्रकारमेवाह-- नाव इति । अन्ये बहवः नावमारुरुहुः अपरे प्लवैः
वैणुतृणादिनिर्मितैस्तेरुः अन्ये कुम्भघटैः घटयुक्तघटैस्तेरुः अन्ये
बाहुभिस्तेरुः  ॥  २।८९।२०  ॥   

  

सेति । पुण्या नित्यं वसिष्ठादिसंसर्गेण पूता दाशैः कैवर्तकैः स्वयं गङ्गां
सन्तारिता ध्वजिनी सा सेना मैत्रे मैत्रसञ्ज्ञके मुहूर्ते
सूर्योदयात्तृतीये घटिकाद्वयात्मके उत्तमं प्रयागवनं प्रययौ, एतेन
मुहूर्तद्वयेन गङ्गासन्तरणमिति सूचितम् । "रौद्रः सार्पस्तथा मैत्रो पौत्रो
वासव एव च । आर्यो वैश्यस्तथा ब्राह्मः प्राजो रौद्रो ऽग्निरेव च ।  

ऐन्द्रो ऽथ निर्ऋतिश्चैव वारुणो यमसायकौ । एते क्रमेण विज्ञेया मुहूर्ता दश
पञ्च चा  ॥ " इति वचनमिति  ॥   

२।८९।२१  ॥   

आश्वासयित्वेति । महात्मा भरतः चमूं सेनामाश्वासयित्वा आश्वास्य यथोपजोषं
यथासुखं निवेशयित्वा निवेश्य प्रस्थाप्य ऋषिप्रवर्यं भरद्वाजं द्रष्टुं
प्रतस्थे "तूष्णीमर्थे सुखे जोषम्" इति वैजयन्ती  ॥  २।८९।२२  ॥   

  

स इति । स भरतः महात्मनो देवपुरोहितस्य उतथ्यभार्यायां बृहस्पतिजनितत्वेन
देवपुरोहितत्वं प्राप्तस्य विप्रवरस्य साङ्गवेदाभ्यासिश्रेष्ठस्य
ब्राह्मणस्य परब्रह्मवेदितुः भरद्वाजस्य आश्रममभ्युपेत्य प्राप्य
रम्योटजवृक्ष्ादेशं रम्यपर्णशालासहितवृक्षसामीप्यविशिष्टं रम्यं महद्वनं
ददर्श  ॥  २।८९।२३  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
एकोननवतितमः सर्गः  ॥  २।८९  ॥   

  

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/2_ayodhyAkANDam/07-rAma-darshanam/089_bharatAdInAM_prayAgavanagamanam.md">
<details><summary><h3>तिलकम् ...{Loading}...</h3></summary>



व्युष्योषित्वा । काल्यमुषःकाले उषःपर्यायौ कल्यकाल्यावुभावपीति ज्ञायते  ॥ 
२।८९।१,२  ॥   

  

आर्यं विचिन्तयन्नहमपि यथा त्वं तथैव जागर्मि न
स्वपिमीत्येवमब्रवीदित्यन्वयः  ॥  २।८९।३,४  ॥   

  

शर्वरीमवात्सीः अत्यन्तसंयोगे द्वितीया  ॥  २।८९।५  ॥   

  

रामस्यानुवशो रामाधीनः  ॥  २।८९।६  ॥   

  

ते त्वया पूजिताः  ॥  २।८९।७  ॥   

  

प्रतिप्रविश्य ततो निवृत्तिपूर्वकं प्रविश्य  ॥  २।८९।८,९  ॥   

  

नावां पञ्चशतानि समानिन्युः  ॥  २।८९।१०  ॥   

  

अन्याः पञ्चशतनौकाभ्यो ऽन्याः स्वस्तिकविज्ञेयाः स्वस्तिकाख्यया
लोकप्रसिद्धा राजार्हनौभेदाः महाघण्टां धारयन्ति ता महाघण्टाधराः पताकास्ता
धारयन्तीत्यर्थः । शोभमानाः स्वर्णादिरूपितचित्रैः शोभमानाः पताकिन्यो
बह्वरित्रवत्यः अरित्रं नावाकर्षणदण्डः युक्तवाहा नौवहने नाविकवत्यः ।
"युक्तवाताः" इति पाठे युक्तगतयः सुसंहृता दृढसन्धिबन्धाः  ॥  २।८९।११  ॥   

  

सनन्दिघोषामुपरिप्रतिष्ठितमङ्गलवादित्रघोषसहितां ततः इतरस्वस्तिकाभ्यो
विलक्षणां स्वस्तिकाख्यां पाण्डुकम्बलो राजास्तरणकम्बलस्तद्वर्तीं
राजार्हां नावं गुहः स्वयमेवोपाहरत्  ॥  २।८९।१२,१३  ॥   

  

तत्पूर्वं समातृकभरतारोहात्पूर्वमनन्तरं तेषां तासां चानन्तरम् । राजदारा
अनुचरप्रभुस्त्रियः । शकटान्यापणाः पण्यानीतरनौष्वारोपिता इति शेषः  ॥ 
२।८९।१४  ॥   

  

आवासमुषितावासमादीपयतामग्निसात्कुर्वताम् अयं सेनाधर्मः । तीर्थं
नद्यवतारमवगाहतामहमहमिकया विशताम्, भाण्डान्युपकरणानि  ॥  २।८९।१५  ॥   

  

आशुगाः शीघ्राः  ॥  २।८९।१६  ॥   

  

नारीणामित्यादौ तृतीयार्थस्य शेषत्वविवक्षायां षष्ठी नारीभिः पूर्णा
इत्याद्यर्थः । यानानि शकटादीनि, युग्या अश्वाश्वतरबलीवर्दाद्याः । महाधनं
बहुमूल्यम् यद्वा महाधनं जीवाजीवरूपनानाप्रकारम्  ॥  २।८९।१७  ॥   

  

तं जनमवरोप्य निवृत्ताः नावः समारुह्य दाशबन्धुभिः क्रीडार्थं
काण्डचित्राणि काण्डे जले चित्राणि चित्रगमनानि लघुत्वात्क्रियन्ते
स्मेत्यर्थः । "काण्डो ऽस्त्री दण्डबाणार्ववर्गावसरवारिषु" इत्यमरः  ॥ 
२।८९।१८  ॥   

  

सवैजयन्ताः सध्वजाः  ॥  २।८९।१९  ॥   

  

प्लवा वेणुतृणादिनिर्मिताः । कुम्भा महान्तः, घटाः स्वल्पा विपरीतं वा  ॥ 
२।८९।२०  ॥   

  

मैत्रे मुहूर्ते उदयात्तृतीयमुहूर्ते । नाडीद्वयं मुहूर्तः "रौद्रः
सार्पस्तथा मैत्रः पैत्रो वासव एव च । आर्यो वैश्यस्तथा ब्राह्मः प्राजो
रौद्रो ऽग्निरेव च  ॥  ऐन्द्रो ऽथ निऋतिश्चैव वारुणो यमसाधकौ । एते क्रमेण
विज्ञेया मुहूर्ता दश पञ्च च  ॥ " इत्युक्तेः  ॥   

२।८९।२१  ॥   

यथोपजोषं यथासुखमाश्वासयित्वा विश्राम्य निवेशयित्वा प्रयागवने स्थापयित्वा
 ॥  २।८९।२२  ॥   

  

देवपुरोहितस्य । भरद्वाजो ह्युतथ्यभार्यायां ममतायां बृहस्पतेर्जात इति
पुराणे प्रसिद्धम् । तं च भर्तृभिया त्यक्तुकामां ममतां देवा ऊचुः--
"उतथ्यस्य क्षेत्रजत्वेन बृहस्पतेरौरसत्वेन भरद्वाजानममुं भर" इति ।
तस्माद्भरद्वाज इति तस्य नाम  ॥  २।८९।२३  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे  

एकोननवतितमः सर्गः  ॥  २।८९  ॥   

  

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/2_ayodhyAkANDam/07-rAma-darshanam/089_bharatAdInAM_prayAgavanagamanam.md">
<details><summary><h3>द्राविडपाठः ...{Loading}...</h3></summary>


व्युष्य रात्रिं तु तत्रैव गङ्गाकूले स राघवः।  
भरतः काल्यमुत्थाय शत्रुघ्नमिदमब्रवीत् ॥ 2.89.1 ॥   
शत्रुघ्नोत्तिष्ठ किं शेषे निषादाधिपतिं गुहम्।  
शीघ्रमानय भद्रं ते तारयिष्यति वाहिनीम् ॥ 2.89.2 ॥   
जागर्मि नाहं स्वपिमि तमेवार्य्यं विचिन्तयन्।  
इत्येवमब्रवीद्भ्रात्रा शत्रुघ्नोपि प्रचोदितः ॥ 2.89.3 ॥   
इति संवदतोरेवमन्योन्यं नरसिंहयोः।  
आगम्य प्राञ्जलिः काले गुहो भरतमब्रवीत् ॥ 2.89.4 ॥   
कच्चित्सुखं नदीतीरेऽवात्सीः काकुत्स्थ शर्वरीम्।  
कच्चित्ते सहसैन्यस्य तावत्सर्वमनामयम् ॥ 2.89.5 ॥   
गुहस्य तत्तु वचनं श्रुत्वा स्नेहादुदीरितम्।  
रामस्यानुवशो वाक्यं भरतोऽपीदमब्रवीत् ॥ 2.89.6 ॥   
सुखा नः शर्वरी राजन् पूजिताश्चापि ते वयम्।  
गङ्गां तु नौभिर्बह्वीभिर्दाशाः सन्तारयन्तु नः ॥ 2.89.7 ॥   
ततो गुहः सन्त्वरितं श्रुत्वा भरतशासनम्।  
प्रतिप्रविश्य नगरं तं ज्ञातिजनमब्रवीत् ॥ 2.89.8 ॥   
उत्तिष्ठत प्रबुध्यध्वं भद्रमस्तु च वः सदा।  
नावः समनुकर्षध्वं तारयिष्याम वाहिनीम् ॥ 2.89.9 ॥   
ते तथोक्ताः समुत्थाय त्वरिता राजशासनात्।  
पञ्च नावां शतान्याशु समानिन्युः समन्ततः ॥ 2.89.10 ॥   
अन्याः स्वस्तिकविज्ञेया महाघण्टाधरा वराः।  
शोभमानाः पताकाभिर्युक्तवाताः सुसंहताः ॥ 2.89.11 ॥   
सनन्दिघोषां कल्याणीं गुहो नावमुपाहरत्।  
तामारुरोह भरतः शत्रुघ्नश्च महाबलः ॥ 2.89.12 ॥   
पुरोहितश्च तत्पूर्वं गुरवो ब्राह्मणाश्च ये।  
अनन्तरं राजदारास्तथैव शकटापणाः ॥ 2.89.13 ॥   
आवासमादीपयतां तीर्थं चाप्यवगाहताम्।  
भाण्डानि चाददानानां घोषस्त्रिदिवमस्पृशत् ॥ 2.89.14 ॥   
पताकिन्यस्तु ता नावः स्वयं दाशैरधिष्ठिताः।  
वहन्त्यो जनमारूढं तदा सम्पेतुराशुगाः ॥ 2.89.15 ॥   
नारीणामभिपूर्णास्तु काश्चित् काश्चिच्च वाजिनाम्।  
काश्चिदत्र वहन्ति स्म यानयुग्यं महाधनम् ॥ 2.89.16 ॥   
ताः स्म गत्वा परं तीरमवरोप्य च तं जनम्।  
निवृत्ताः काण्डचित्राणि क्रियन्ते दाशबन्धुभिः ॥ 2.89.17 ॥   
सवैजयन्तास्तु गजा गजारोहप्रचोदिताः।  
तरन्तः स्म प्रकाशन्ते सध्वजा इव पर्वताः ॥ 2.89.18 ॥   
नावश्चारुरुहुश्चान्ये प्लवैस्तेरुस्तथापरे।  
अन्ये कुम्भघटैस्तेरुरन्ये तेरुश्च बाहुभिः ॥ 2.89.19 ॥   
सा पुण्या ध्वजिनी गङ्गा दाशैः सन्तारिता स्वयम्।  
मैत्रे मुहूर्त्ते प्रययौ प्रयागवनमुत्तमम् ॥ 2.89.20 ॥   
आश्वासयित्वा च चमूं महात्मा निवेशयित्वा च यथोपजोषम्।  
द्रष्टुं भरद्वाजमृषिप्रवर्य्यमृत्विग्वृतः सन् भरतः प्रतस्थे ॥ 2.89.21 ॥   
स ब्राह्मणस्याश्रममभ्युपेत्य महात्मनो देवपुरोहितस्य।  
ददर्श रम्योटजवृक्षषण्डं महद्वनं विप्रवरस्य रम्यम् ॥ 2.89.22 ॥   

</details>
</div>
