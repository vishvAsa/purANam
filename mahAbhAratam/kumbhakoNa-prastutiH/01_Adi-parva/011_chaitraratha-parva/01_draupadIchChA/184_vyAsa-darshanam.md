---
title: १८४ व्यास-दर्शनम्
unicode_script: devanagari

---


अध्यायः 184

प्रस्थानसमयागते व्यासेन पाण्डवान्प्रति द्रौपदीवृत्तान्तकथनपूर्वकं भविष्यद्द्रौपदीलाभकथनम् ॥ 1 ॥ व्यासस्य प्रतिनिवर्तनम् ॥ 2 ॥
वैशम्पायन उवाच ।	001  
वसत्सु तेषु प्रच्छन्नं पाण्डवेषु महात्मसु ।	001a  
आजगामाथ तान्द्रष्टुं व्यासः सत्यवतीसुतः ॥	001c  
तमागतमभिप्रेक्ष्य प्रत्युद्गम्य परन्तपाः ।	002a  
प्रणिपत्याभिवाद्यैनं तस्थुः प्राञ्जलयस्तदा ॥	002c  
समनुज्ञाप्य तान्सर्वानासीनान्मुनिरब्रवीत् ।	003a  
प्रच्छन्नं पूजितः पार्थैः प्रीतिपूर्वमिदं वचः ॥	003c  
अपि धर्मेण वर्तध्वं शास्त्रेण च परन्तपाः ।	004a  
अपि विप्रेषु पूजा वः पूजार्हेषु न हीयते ॥	004c  
अथ धर्मार्थवद्वाक्यमुक्त्वा स भगवानृषिः ।	005a  
विचित्राश्च कथास्तास्ताः पुनरेवेदमब्रवीत् ॥	005c  
आसीत्तपोवने काचिदृषेः कन्या महात्मनः ।	006a  
विलग्नमध्या सुश्रोणी सुभ्रूः सर्वगुणान्विता ॥	006c  
कर्मभिः स्वकृतैः सा तु दुर्भगा समपद्यत ।	007a  
नाध्यगच्छत्पतिं सा तु कन्या रूपवती सती ॥	007c  
तपस्तप्तुमथारेभे पत्यर्थमसुखा ततः ।	008a  
तोषयामास तपसा सा किलोग्रेण शङ्करम् ॥	008c  
तस्याः स भगवांस्तुष्टस्तामुवाच यशस्विनीम् ।	009a  
वरं वरय भद्रं ते वरदोऽस्मीति शङ्करः ॥	009c  
अथेश्वरमुवाचेदमात्मनः सा वचो हितम् ।	010a  
पतिं सर्वगुणोपेतमिच्छामीति पुनःपुनः ॥	010c  
तामथ प्रत्युवाचेदमीशानो वदतां वरः ।	011a  
पञ्च ते पतयो भद्रे भविष्यन्तीति भारताः ॥	011c  
एवमुक्ता ततः कन्या देवं वरदमब्रवीत् ।	012a  
एकमिच्छाम्यहं देव त्वत्प्रसादात्पतिं प्रभो ॥	012c  
पुनरेवाब्रवीद्देव इदं वचनमुत्तमम् ।	013a  
पञ्चकृत्वस्त्वया ह्युक्तः पतिं देहीत्यहं पुनः ॥	013c  
देहमन्यं गतायास्ते यथोक्तं तद्भविष्यति ।	014a  
व्यास उवाच 	014  
द्रुपदस्य कुले जज्ञे सा कन्या देवरूपिणी ॥	014c  
निर्दिष्टा भवतां पत्नी कृष्णा पार्षत्यनिन्दिता ।	015a  
पाञ्चालनगरे तस्मान्निवसध्वं महाबलाः ।	015c  
सुखिनस्तामनुप्राप्य भविष्यथ न संशयः ॥	015e  
एवमुक्त्वा महाभागः पाण्डवान्स पितामहः ।	016a  
पार्थानामन्त्र्य कुन्तीं च प्रातिष्ठत महातपाः ॥ 	016c  

इति श्रीमन्महाभारते आदिपर्वणि चैत्ररथपर्वणि चतुरशीत्यधिकशततमोऽध्यायः ॥ 184 ॥

1-184-6 विलग्नमध्या विलग्नं समदेशे शयने भूतलास्पृष्टं मध्यं शरीरमध्यभागो यस्याः सा कृशमध्येति यावत् ॥ चतुरशीत्यधिकशततमोऽध्यायः ॥ 184 ॥