+++
title = "कमलापत्यष्टकम्"
domain = "स्तोत्रसाहित्यम्"
sub-domain = "स्तोत्रसाहित्यसम्बद्धपुस्तकानि"
language = "संस्कृतम्"
"second editor" = "स्वामिपरमानन्दः"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-3025"
source_url = "https://www.ebharatisampat.in/readbook3.php?bookid=MDU1NjIzMzM2ODgzMDky&pageno=MjI0MjQyNjk5NTk="

+++
[[कमलापत्यष्टकम्	Source: [EB](https://www.ebharatisampat.in/readbook3.php?bookid=MDU1NjIzMzM2ODgzMDky&pageno=MjI0MjQyNjk5NTk=)]]

\[





कमलापत्यष्टकम्



भुजगतल्पगतं घनसुन्दरं  
गरुडवाहनमम्बुजलोचनम् ।

नलिनचक्रगदाकरमव्ययं  
भजत रे मनुजाः कमलापतिम् ॥ १॥

अलिकुलासितकोमलकुन्तलं  
विमलपीतदुकूलमनोहरम् ।

जलधिजाश्रितवामकलेवरं  
भजत रे मनुजाः कमलापतिम् ॥ २॥

किमु जपैश्च तपोभिरुताध्वरै-  
रपि किमुत्तमतीर्थनिषेवणैः ।

किमुत शास्त्रकदम्बविलोकनैः  
भजत रे मनुजाः कमलापतिम् ॥ ३॥

मनुजदेहमिमं भुवि दुर्लभं  
समधिगम्य सुरैरपि वाञ्छितम् ।

विषयलम्पटतामपहाय वै  
भजत रे मनुजाः कमलापतिम् ॥ ४॥

न वनिता न सुतो न सहोदरो  
न हि पिता जननी न च बान्धवाः ।

व्रजति साकमनेन जनेन वै  
भजत रे मनुजाः कमलापतिम् ॥ ५॥  
सकलमेव चलं सचराचरं  
जगदिदं सुतरां धनयौवनम् ।

समवलोक्य विवेकदृशा द्रुतं  
भजत रे मनुजाः कमलापतिम् ॥ ६॥  
विविधरोगयुतं क्षणभङ्गुरं  
परवशं नवमार्गमलाकुलम् ।

परिनिरीक्ष्य शरीरमिदं स्वकं  
भजत रे मनुजाः कमलापतिम् ॥ ७॥

मुनिवरैरनिशं हृदि भावितं  
शिवविरिञ्चिमहेन्द्रनुतं सदा ।

मरणजन्मजराभयमोचनं  
भजत रे मनुजाः कमलापतिम् ॥ ८॥

हरिपदाष्टकमेतदनुत्तमं  
परमहंसजनेन समीरितम् ।

पठति यस्तु समाहितचेतसा  
व्रजति विष्णुपदं स नरो ध्रुवं ॥ ९॥

इति श्रीमत्परमहंसस्वामिब्रह्मानन्दविरचितं कमलापत्यष्टकं समाप्तं॥




\]
