---
title: ०४२

---
इयग्रीव उवाच  
प्रासादं सम्प्रवक्ष्यामि सर्वसाधारण श्रृण।  
चतुरस्त्रीकृतं क्षेत्रं भजेत् षोडशधा बुधः ॥ १ ॥  
  
मध्ये तस्य चतुर्भिस्तु कुर्य्यादायसमन्वितम्।  
द्वादशैव तु भागानि भित्त्यर्थं परिकल्पयेत् ॥ २ ॥  
  
जङ्घोच्छायन्तु कर्त्तव्यं चतुर्भागेण चायतम् ।  
जङ्घायां द्विगुणोच्छायं मञ्चर्य्याः कल्पयेद् बुधः॥ ३ ॥  
  
तुर्य्यभागेन मञ्चर्य्याः कार्य्यः सम्यक् प्रदक्षिणः ।  
तन्माननिर्गमं कार्य्यमुभयोः पार्श्वयोः समम् ॥ ४ ॥  
  
शिशरेण समं कार्य्यमग्रे जगति विस्तरम्।  
द्विगुणेनापि कर्त्तव्यं यथाशोभानुरूपतः ॥ ५ ॥  
  
विस्तारान्मण्डपस्याग्रे गर्भसूत्रद्वयेन तु।  
दैर्घ्यात्पादाधिकं कुर्य्यान्मध्यस्तम्भैर्विभूषितम् ॥ ६ ॥  
  
प्रासादगर्भमानं वा कुर्व्वीत मुखमण्डपम्।  
एकाशीतिपदैर्व्वास्तुं पश्चात् मण्डपमारभ्त् ॥ ७ ॥  
  
शुकान् प्राग्‌द्वारविन्यासे पादान्तः स्थान् यजेत् सुरान्।  
तथा प्राकारविन्यासे यजेद् द्वात्रिंशदन्तगान् ॥ ८ ॥  
  
सर्वसाधारणं चैतत् प्रासादस्य च लक्षणम्।  
मानेन प्रतिमाया वा प्रासादमपरं श्रृणु ॥ ९ ॥  
  
प्रतिमायाः प्रमाणेन कर्त्तव्या पिण्डिका शुभा।  
गर्भस्तु पिण्डिकार्द्वेन गर्भमानास्तु भित्तयः ॥ १० ॥  
  
भित्तेरायाममानेन उत्सेधन्तु प्रकल्पयेत्।  
भित्त्युच्छायात्तु द्विगुणं शिखरं कल्पयेद् बुधः ॥ ११ ॥  
  
शिखरस्य तु तुर्य्येण भ्रमणं परिकल्पयेत्।  
शिखरस्य चतुर्थेन अग्रतो मुखमण्डपम् ॥ १२ ॥  
  
अष्टमांशेन गर्भस्य रथकानान्तु निर्गमः।  
परिधेर्गुणभागेन रथकस्तित्र कल्पयेत् ॥ १३ ॥  
  
तत्तृतीयेण वा कुर्य्याद्रथकानान्तु निर्गमम्।  
वामत्रयं स्थापनीयं रथकत्रितये सदा ॥ १४ ॥  
  
शिखरार्थं हि सूत्राणि चत्वारि विनिपातयेत्।  
शुकनाशोद्‌र्ध्वतः सूत्रं तिर्य्यग्भूतं निपातयेत् ॥ १५ ॥  
  
शिखरस्यार्द्धभागस्थं सिंहं तत्र तु कारयेत्।  
शुकनासां स्थिरीकृत्य मध्यसन्धौ निधापयेत् ॥ १६ ॥  
  
अपरे च तता पार्श्वे तद्वत् सूत्रं निधापयेत्।  
तदूद्र्ध्वन्तु भवेद्वेदी सकण्ठा मनसारकम् ॥ १७ ॥  
  
स्कन्धभग्नं न कर्त्तव्यं विकरालं तथैव च।  
उद्‌र्ध्वं च वेदिकामानात् कलशं परिकल्पयेत् ॥ १८ ॥  
  
विस्ताराद् द्विगुणं द्वारं कर्त्तव्यं तु सुशोभनम्।  
उदुम्बरौ तदूद्‌र्ध्वञ्च न्यसेच्छाखां सुमङ्गलैः ॥ १९ ॥  
  
द्वारस्य तु चतुथांशे कार्य्यौ चण्डप्रचण्डकौ।  
विष्वक्‌सेनवत्सदण्डौ शिखोद्‌र्ध्वेडुम्बरे श्रियम् ॥ २० ॥  
  
दिग्गजैः स्नाप्यमानान्तां घटैः साब्जां सुरूपिकाम्।  
प्रासादस्य चतुर्थांशैः प्राकारस्योच्छयो भवेत् ॥ २१ ॥  
  
प्रासादात् पादहीनस्तु गोपुरस्योच्छयोभवेत्।  
पञ्चहस्तस्य देवस्य एकहस्ता तु पीठिका ॥ २२ ॥  
  
गारुडं मण्डपञ्चाग्रे एकं भौमादिधाम च।  
कुर्य्याद्धि प्रतिमायान्तु दिक्षु चाष्टासु चोपरि ॥ २३ ॥  
  
पूर्वं वराहं दक्षे च नृसिंहं श्रीधरं जले।  
उत्तरे तु हयग्रीवमाग्नेय्यां जामदग्न्यकम् ॥ २४ ॥  
  
नैर्ऋत्यां रामकं वायौ वामनं वासुदेवकम्।  
ईशे प्रासादरचना देया वस्वर्ककादिभिः ॥  
द्वारस्य चाष्टमाद्यंशं त्यक्त्वा वेधो न दोषभाक् ॥ २५ ॥  
  
इत्यादिमहापुराणे आग्नेये प्रासदलक्षणं नाम द्वाचत्वारिंशोऽध्यायः ।