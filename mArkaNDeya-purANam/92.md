+++
title = "९२"

+++

द्विनवतितमोऽध्यायः ९२  

देव्युवाच  
एभिः स्तवैश्च मां नित्यं स्तोष्यते यः समाहितः  ।  
तस्याहं सकलां बाधां नाशयिष्याम्यसंशयम्  ॥ ९२.१ ॥  
मधुकैटभानाशं च महिषासुरघातनम्  ।  
कीर्तयिष्यिन्ति ये तद्वद्वधं शुम्भनिशुम्भयोः  ॥ ९२.२ ॥  
अष्टम्यां च चतुर्दश्यां नवम्यां चैकचेतसः  ।  
स्तोष्यन्ति चैव ये भक्त्या मम माहात्म्यमुत्तमम्  ॥ ९२.३ ॥  
न तेषां दुष्कृतं किञ्चिद्दुष्कृतोत्था न चापदः  ।  
भविष्यति न दारिद्रयं न चैवेष्टवियोजनम्  ॥ ९२.४ ॥  
शत्रुतो न भयं तस्य दस्युतो वा न राजतः  ।  
न शस्त्रानलतोयौघात्कदाचित्सम्भविष्यति  ॥ ९२.५ ॥  
तस्मान्ममैतन्माहात्म्यं पठितव्यं सहाहितैः  ।  
श्रोतव्यं च सदा भक्त्या परं स्वस्त्ययनं महत् ॥ ९२.६ ॥  
उपसर्गानशेषांस्तु महामारीसमुद्भवान्  ।  
तथा त्रिविधमुत्पातं माहात्म्यं शमयेन्मम  ॥ ९२.७ ॥  
यत्रैतत्पठ्यते सम्यङ्नित्यमायतने मम  ।  
सदा न तद्विमोक्ष्यामि सान्निध्यं तत्र मे स्थितम्  ॥ ९२.८ ॥  
बलिप्रदाने पूजायामग्निकार्ये महोत्सवे  ।  
सर्वं ममैतच्चरितमुच्चार्यं श्राव्यमेव च  ॥ ९२.९ ॥  
जानताजानता वापि बलिपूजां तथा कृताम्  ।  
प्रतीच्छिष्याम्यहं प्रीत्या वह्निहोमं तथा कृतम्  ॥ ९२.१० ॥  
शरत्काले महापूजा क्रियते या च वार्षिकी  ।  
तस्यां ममैतन्माहात्म्यं श्रुत्वा भक्तिसमन्वितः  ॥ ९२.११ ॥  
सर्वबाधाविनिर्मृक्तो धनधान्यसमन्वितः  ।  
मनुष्यो मत्प्रसादेन भविष्यति न संशयः  ॥ ९२.१२ ॥  
श्रुत्वा ममैतन्माहात्म्यं तथोत्पत्तीः पृथक्शुभाः  ।  
पराक्रमं च युद्धेषु जायते निर्भयः पुमान्  ॥ ९२.१३ ॥  
रिपवः सङ्क्षयं यान्ति कल्याणं चोपपद्यते  ।  
नन्दते च कुलं पुंसां माहात्म्यं मम शृण्वताम्  ॥ ९२.१४ ॥  
शान्तिकर्मणि सर्वत्र तथा दुः स्वप्नदर्शने  ।  
ग्रहपीडासु चोग्रासु माहात्म्यं शृणुयान्मम  ॥ ९२.१५ ॥  
उपसर्गाः शमं यान्ति ग्रहपीडाश्च दारुणाः  ।  
दुः स्वप्नं च नृभिर्दृष्टं सुस्वप्नमुपजायते  ॥ ९२.१६ ॥  
बालग्रहाभिभूतानां बालानां शान्तिकारकम्  ।  
सङ्घातभेदे च नृणां मैत्रीकरणमुत्तमम्  ॥ ९२.१७ ॥  
दुर्वृत्तानामशेषाणां बलहानिकरं परम्  ।  
रक्षोभूतपिशाचानां पठनादेव नाशनम्  ॥ ९२.१८ ॥  
सर्वं ममैतन्माहात्म्यं मम सन्निधिकारकम्  ॥ ९२.१९ ॥  
पशुपुष्पार्घ्यधूपैश्च गन्धदीपैस्तथोत्तमैः  ।  
विप्राणां भोजनैर्हेमैः प्रोक्षणीयैरहर्निशम्  ॥ ९२.२० ॥  
अन्यैश्च विविधैर्भोगैः प्रदानैर्वत्सरेण या  ।  
प्रीतिर्मे क्रियते सास्मिन् सकृत्सुचरिते श्रुते  ॥ ९२.२१ ॥  
श्रुतं हरति पापानि तथाऽरोग्यं प्रयच्छति  ।  
रक्षां करोति भूतेभ्यो जन्मनां कीर्तनं मम  ॥ ९२.२२ ॥  
युद्धेषु चरितं यन्मे दुष्टदैत्यनिबर्हणम्  ।  
तस्मिन् श्रुते वैरिकृतं भयं पुंसां न जायते  ॥ ९२.२३ ॥  
युष्माभिः स्तुतयो याश्च याश्च ब्रह्मर्षिभिः कृताः  ।  
ब्रह्मणा च कृतास्तास्तु प्रयच्छन्ति शुभां गतिम्  ॥ ९२.२४ ॥  
अरण्ये प्रान्तरे वापि दावाग्निपरिवारितः  ।  
दस्युभिर्वा वृतः शून्ये गृहीतो वापि शत्रुभिः  ॥ ९२.२५ ॥  
सिंहव्याघ्रानुयातो वा वने वा वनहस्तिभिः  ।  
राज्ञा क्रुद्धेन चाज्ञप्तो वध्यो बन्धगतोऽपि वा  ॥ ९२.२६ ॥  
आघूर्णितो वा वातेन स्थितः पोते महार्णवे  ।  
पतत्सु चापि शस्त्रेषु सङ्ग्रामे भृशदारुणे  ॥ ९२.२७ ॥  
सर्वाबाधासु घोरासु वेदनाभ्यर्दितोऽपि वा  ।  
स्मरन्ममैतच्छरितं नरो मुच्येत सङ्कटात् ॥ ९२.२८ ॥  
मम प्रभावात्सिंहाद्या दस्यवो वैरिणस्तथा  ।  
दूरादेव पलायन्ते स्मरतश्चरितं मम  ॥ ९२.२९ ॥  

ऋषिरुवाच  

इत्युक्त्वा सा भगवती चण्डिका चण्डविक्रमा  ।  
पश्यतामेव देवानां तत्रैवान्तरधीयत  ॥ ९२.३० ॥  
तेऽपि देव्या निरातङ्का स्वाधिकारान् यथा पुरा  ।  
यज्ञभागभुजः सर्वे चक्रुर्विनिहतारयः  ॥ ९२.३१ ॥  
दैत्याश्च देव्या निहते शुम्भे देवरिपौ युधि  ।  
जगद्विध्वंसके तस्मिन्महोग्रेऽतुलविक्रमे  ।  
निशुम्भे च महावीर्ये शेषाः पातालमाययुः  ॥ ९२.३२ ॥  
एवं भगवती देवी सा नित्यापि पुनः पुनः  ।  
सम्भूय कुरुते भूप जगतः परिपालनम्  ॥ ९२.३३ ॥  
तयैतन्मोह्यते विश्वं सैव विश्वं प्रसूयते  ।  
सा याचिता च विज्ञानं तुष्टा ऋद्धिं प्रयच्छति  ॥ ९२.३४ ॥  
व्याप्तं तयैतत्सकलं ब्रह्माण्डं मनुजेश्वर  ।  
महाकाल्या महाकाले महाकारीस्वरूपया  ॥ ९२.३५ ॥  
सैव काले महामारी सैव सृष्टिर्भवत्यजा  ।  
स्थितिं करोति भूतानां सैव काले सनातनी  ॥ ९२.३६ ॥  
भवकाले नृणां सैव लक्ष्मीर्वृद्धिप्रदा गृहे  ।  
सैवाभावे तथालक्ष्मीर्विनाशायोपजायते  ॥ ९२.३७ ॥  
स्तुता सम्पूजिता पुष्पैर्धूपगन्धादिबिस्तथा  ।  
ददाति वित्तं पुत्रांश्च मतिं धर्मे गतिं शुभाम्  ॥ ९२.३८ ॥  

इति श्रीमार्कण्डेयपुराणे सावर्णिके मन्वन्तरे देवीमाहात्म्ये देवीवाक्यं नाम द्विनवतितमोऽध्यायः  
