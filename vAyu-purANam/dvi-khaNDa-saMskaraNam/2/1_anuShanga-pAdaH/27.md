---
title: ०२७

---
          ॥सूत उवाच॥  
अनुजस्य विकुक्षेस्तु निमेर्वंशं निबोधत।  
योऽसौ निवेशयामास पुरन्देवपुरोपमम् ॥ २७.१ ॥  
  
जयन्तमितिविख्यातं गौतमस्याश्रमाभितः।  
यस्यान्ववाये यज्ञे वै जनकादृषिसत्तमात् ॥ २७.२ ॥  
  
नेमिर्नाम सुधर्मात्मा सर्वसत्वनमस्कृतः।  
आसीत् पुत्रो महाप्राज्ञ इक्ष्वाकोर्भूरितेजसः ॥ २७.३ ॥  
  
स शापेन वसिष्ठस्य विदेहः समपद्यत।  
तस्य पुत्रो मिथिर्नाम जनितः पर्वभिस्त्रिभिः ॥ २७.४ ॥  
  
अरण्यां मथ्यमानायां प्रादुर्भूतो महायशाः।  
नाम्ना मिथिरिति ख्यातो जननाज्जनकोऽभवत् ॥ २७.५ ॥  
  
मिथिर्नाम महावीर्यो येनासौ मिथिलाभवत्।  
राजासौ जनको नाम जनकाच्चाप्युदावसुः ॥ २७.६ ॥  
  
उदावसोः सुधर्मात्मा जनितो नन्दिवर्द्धनः।  
नन्दिवर्द्धनतः शूरः सुकेतुर्नाम धार्मिकः ॥ २७.७ ॥  
  
सुकेतोरपि धर्मात्मा देवरातो महाबलः।  
देवरातस्य धर्मात्मा बृहदुच्छ इति श्रुतिः ॥ २७.८ ॥  
  
बृहदुच्छस्य तनयो महावीर्यः प्रतापवान् ।  
महावीर्यस्य धृतिमान् सुधृतिस्तस्य चात्मजः ॥ २७.९ ॥  
  
सुधृतेरपि धर्मात्मा धृष्टकेतुः परन्तपः।  
धृष्टकेतु सुतश्चापि हर्यश्वो नाम विश्रुतः ॥ २७.१० ॥  
  
हर्यश्वस्य मरुः पुत्रो मरोः पुत्रः प्रतित्वकः।  
प्रतित्वकस्य धर्मात्मा राजा कीर्त्तिरथः सुतः ॥ २७.११ ॥  
  
पुत्रः कीर्त्तिरथस्यापि देवमीढ इति श्रुतः ।  
देवमीढस्य विबुधो विबुधस्य सुतो धृतिः ॥ २७.१२ ॥  
  
महाधृतिसुतो राजा कीर्त्तिराजः प्रतापवान् ।  
कीर्त्ति राजात्मजो विद्वान् महारोमेति विश्रुतः ॥ २७.१३ ॥  
  
महारोम्णस्तु विख्यातः स्वर्णरोमा व्यजायत।  
स्वर्णरोमात्मजश्चापि ह्रस्वरोमाभवनृपः ॥ २७.१४ ॥  
  
ह्रस्वरोमात्मजो विद्वान् सीरध्वज इति श्रुतिः।  
उद्भिन्ना कृषता येन सीता राज्ञा यशस्विनी।  
रामस्य महिषी साध्वी सुव्रतातिपतिव्रता ॥ २७.१५ ॥  
  
        शांशपायन उवाच॥  
कथं सीता समुत्पन्ना कृष्यमाणा यशस्विनी।  
किमर्थञ्चाकृषद्राजा क्षेत्रं यस्मिन् बभूव ह ॥ २७.१६ ॥  
  
           सूत उवाच॥  
अग्निक्षेत्रे कृष्यमाणे अश्वमेधे महात्मनः।  
विधिना सुप्रयुक्तेन तस्मात्सा तु समुत्थिता ॥ २७.१७ ॥  
  
सीरध्वजात्तु जातस्तु भानुमान्नाम मैथिलः।  
भ्राता कुशध्वजस्तस्य स काश्यधिपतिर्नृपः ॥ २७.१८ ॥  
  
तस्य भानुमतः पुत्रः प्रद्युम्नश्च प्रतापवान्।  
मुनिस्तस्य सुतश्चापि तस्मादूर्जवहः स्मृतः ॥ २७.१९ ॥  
  
ऊर्जवहात् सुतद्वाजः शकुनिस्तस्य चात्मजः।  
स्वागतः शकुनेः पुत्रः सुवर्च्चास्तत्सुतः स्मृतः ॥ २७.२० ॥  
  
श्रुतो यस्तस्य दायादः सुश्रुतस्तस्य चात्मजः।  
सुश्रुतस्य जयः पुत्रो जयस्य विजयः सुतः ॥ २७.२१ ॥  
  
विजयस्य ऋतः पुत्र ऋतस्य सुनयः स्मृतः।  
सुनयाद्वीतहव्यस्तु वीतहव्यात्मजो धृतिः ॥ २७.२२ ॥  
  
धृतेस्तु बहुलाश्वोऽभूद्बहुलाश्वसुतः कृतिः।  
तस्मिन् सन्तिष्टते वंशो जनकानां महात्मनाम्।  
इत्येते मैथिलाः प्रोक्ताः सोमस्यापि निबोधत ॥ २७.२३ ॥  
  
इति श्रीमहापुराणे वायुप्रोक्ते वैवस्वतमनुवंशकीर्त्तनं नाम सप्तविंशोऽध्यायः ॥ २७ ॥  
  
      वायूमहापुराणम् -  
       उत्तरार्द्धम् - २८  
       ॥सूत उवाच ॥  
  
पिता सोमस्य वैविप्रा जज्ञेऽत्रिर्भगवानृषिः।  
सोऽति तस्थौ सर्वलोकान्भगवान्त्स्वेन तेजसा ॥ २८.१ ॥  
  
कर्मणा मनसा वाचा शुभान्येव समाचरन्।  
काष्ठकुड्यशिलाभूत ऊर्द्ध्वबाहुर्महाद्युतिः ॥ २८.२ ॥  
  
सुदुश्चरं नाम तपो येन तप्तं महत्पुरा।  
त्रीणि वर्षसहस्राणि दिव्यानीति हि नः श्रुतम् ॥ २८.३ ॥  
  
तस्योर्द्ध्वरेतसस्तत्र स्थितस्यानिमिषस्पृहम्।  
सोमत्वन्तनुरापेदे महाबुद्धिः स वै द्विजः ॥ २८.४ ॥  
  
ऊर्द्ध्वमाचक्रमे तस्य सोमत्वं भावितात्मनः।  
सोमः सुस्राव नेत्राभ्यां दश वा द्योतयन् दिशः ॥ २८.५ ॥  
  
तं गर्भं विधिनादिष्टा दश देव्यो दधुस्तदा।  
समेत्य धारयामासुर्न च ताः समशक्नुवन् ॥ २८.६ ॥  
  
स ताभ्यः सहसैवाथ दिग्भ्यो गर्भः प्रभान्वितः।  
यथावभासयंल्लोकाञ्झीतांशुः सर्वभावनः ॥ २८.७ ॥  
  
यदा न धारणे शक्तास्तस्य गर्भस्य ताः स्त्रियः।  
ततः स ताभिः शीतांशुर्निपपात वसुन्धराम् ॥ २८.८ ॥  
  
पतन्तं सोममालोक्य ब्रह्मा लोकपितामहः।  
रथमारोपयामास लोकानां हितकाम्यया ॥ २८.९ ॥  
  
स हि देवमयो विप्रा धर्म्मार्थी सत्यसङ्गरः।  
युक्तो वाजिसहस्रेण सितेनेति हि नः श्रुतम् ॥ २८.१० ॥  
  
तस्मिन्निपतिते देवाः पुत्रेऽत्रेः परमात्मनि।  
तुष्टुवुर्ब्रह्मणः पुत्राः मानसाः सप्त विश्रुताः ॥ २८.११ ॥  
  
तत्रैवाङ्गिरसस्तस्य भृगोश्चैवात्मजस्तथा।  
ऋग्भिर्यजुर्भिर्बहुभिरथर्वाङ्गिरसैरपि ॥ २८.१२ ॥  
  
ततः संस्तूयमानस्य तेजः सोमस्य भास्वतः।  
आप्यायमानं लोकांस्त्रीन् भावयामास सर्व्वशः ॥ २८.१३ ॥  
  
समेन रथमुख्येन सागरान्तां वसुन्धराम्।  
त्रिःसप्तकृत्वो विपुल श्चकाराभिप्रदक्षिणम् ॥ २८.१४ ॥  
  
तस्य यच्चापि तत्तेजः पृथिवीमन्वपद्यत।  
ओषध्यस्ताः समुद्भूतास्तेजसा सञ्ज्वलन्त्युत ॥ २८.१५ ॥  
  
ताभिर्धार्यत्ययं लोकान् प्रजाश्चापि चतुर्विधाः।  
पोष्टा हि भगवान् सोमो जगतो हि द्विजोत्तमाः ॥ २८.१६ ॥  
  
स लब्धतेजास्तपसा संस्तवैस्तैश्च कर्म्मभिः।  
तपस्तेपे महाभागः पझानां दशतीर्दश ॥ २८.१७ ॥  
  
हिरण्यवर्णा या देव्यो धारयन्त्यात्मना जगत्।  
विभुस्तासाम्भवेत्सोमः प्रख्यातः स्वेन कर्म्मणा ॥ २८.१८ ॥  
  
ततस्तस्मै ददौ राज्यं ब्रह्मा ब्रह्मविदां वरः।  
बीजौषधिषु विप्राणामपाञ्च द्विजसत्तमाः ॥ २८.१९ ॥  
  
सोऽभिषिक्तो महातेजा महाराज्येन राजराट् ।  
लोकानां भावयामास स्वभावात्तपतां वरः ॥ २८.२० ॥  
  
सप्तविंशतिरिन्दोस्तु दाक्षायण्यो महाव्रताः।  
ददौ प्राचेतसो दक्षो नक्षत्राणीति या विदुः ॥ २८.२१ ॥  
  
स तत्प्राप्य महद्राजयं सोमः सोमवतां प्रभुः।  
समाजज्ञे राजसूयं सहस्रशतदक्षिणम् ॥ २८.२२ ॥  
  
हिरण्यगर्भश्चोद्गाता ब्रह्मा ब्रह्मत्वमेयिवान्।  
सदस्यस्तत्र भगवान् हरिर्नारायणः प्रभुः ।  
सनत्कुमारप्रमुखैराद्यैर्ब्रह्मर्षिभिर्वृतः ॥ २८.२३ ॥  
  
दक्षिणामददत्सोमस्त्रील्लोँकानिति नः श्रुतम्।  
तेभ्यो ब्रह्मर्षिमुख्येभ्यः सदस्येभ्यश्च वै द्विजाः ॥ २८.२४ ॥  
  
तं सिनी च कुहूश्चैव वपुः पुष्टिः प्रभावसुः।  
कीर्त्तिर्धृतिश्च लक्ष्मीश्च नव देव्यः सिषेविरे ॥ २८.२५ ॥  
  
प्राप्यावभृथमव्यग्रः सर्व्वदेवर्षिपूजितः।  
अतिराजातिराजेन्द्रो दशधातापयद्दिशः ॥ २८.२६ ॥  
  
तदा तत् प्राप्य दुष्प्रापमैश्वर्यमृषिसंस्तुतम्।  
स विभ्रममतिर्विप्रा विनये विनयो हतः ॥ २८.२७ ॥  
  
बृहस्पतेः स वै भार्यान्तारां नाम यशस्विनीम्।  
जहार सहसा सर्व्वानवमत्याङ्गिरःसुतान् ॥ २८.२८ ॥  
  
स याच्यमानो देवैश्च तथा देवर्षिभिश्च ह।  
नैव व्यसर्जयत्तारां तस्मायाङ्गिरसे तदा ॥ २८.२९ ॥  
  
उशनास्तस्य जग्राह पार्ष्णिमङ्गिरसो द्विजाः।  
स हि शिष्यो महातेजाः पितुः पूर्वं बृहस्पतेः ॥ २८.३० ॥  
  
तेन स्नेहेन भगवान् रुद्रस्तस्य बृहस्पतेः।  
पार्ष्णिग्राहोऽभवद्देवः प्रगृह्याजगवन्धनुः ॥ २८.३१ ॥  
  
तेन ब्रह्मर्षिमुख्येभ्यः परमास्त्रं महात्मना।  
उद्दिश्य देवानुत्सृष्टं येनैषां नाशितं यशः ॥ २८.३२ ॥  
  
तत्र तद्युद्धमभवत् प्रत्यक्षन्तारकामयम्।  
देवानां दानवानाञ्च लोकक्षयकरं महत् ॥ २८.३३ ॥  
  
तत्र शिष्टास्त्रयो देवास्तुषिताश्चैव ये स्मृताः।  
ब्रह्माणं शरणं जग्मुरादिदेवं पितामहम् ॥ २८.३४ ॥  
  
ततो निवार्योशनसं रुद्रं ज्येष्ठञ्च शङ्करम्।  
ददावाङ्गिरसे तारां स्वयमेव पितामहः ॥ २८.३५ ॥  
  
अन्तर्वत्नीं च तां दृष्ट्वा तारान्ताराधिपाननाम्।  
गर्भमुत्सृजसे न त्वं विप्रः प्राह बृहस्पतिः ॥ २८.३६ ॥  
  
मदीयायां तनौ योनौ गर्भो धार्यः कथञ्चन।  
अथो नावसृजत्तन्तु कुमारं दस्युहन्तमम् ॥ २८.३७ ॥  
  
ईषिकास्तम्बमासाद्य ज्वलन्तमिव पावकम्।  
जातमात्रोऽथ भगवान् देवानामाक्षिपद्वपुः ॥ २८.३८ ॥  
  
ततः संशयमापन्नास्तारामकथयन् सुराः।  
सत्यं ब्रूहि सुतः कस्य सोमस्याथ बृहस्पतेः ॥ २८.३९ ॥  
  
ह्रीयमाणा यदा देवान्नाह सा साध्वसाधु वा ।  
तदा तां शप्तुमारब्धः कुमारो दस्युहन्तमः ॥ २८.४० ॥  
  
सन्निवार्य तदा ब्रह्मा तारां चन्द्रस्य संशयः।  
यदत्र तथ्यन्तद्‌ब्रूहि तारे कस्य सुतस्त्वयम् ॥ २८.४१ ॥  
  
सा प्राञ्जलिरुवाचेदं ब्रह्माणं वरदं प्रभुम्।  
सोमस्येति महात्मानं कुमारन्दस्युहन्तमम् ॥ २८.४२ ॥  
  
ततः स तमुपाघाय सोमो दाता प्रजापतिः।  
बुध इत्यकरोन्नाम तस्य पुत्रस्य धीमतः ॥ २८.४३ ॥  
  
प्रतिपूर्व्वञ्च गमने समभ्युत्तिष्ठते बुधैः।  
उत्पादयामास तदा पुत्रं वै राजपुत्रिका ॥ २८.४४ ॥  
  
तस्य पुत्रो महातेजा बभूवैलः पुरूरवाः ।  
उर्वश्यां जज्ञिरे तस्य पुत्राः षट् सुमहौजसः ॥ २८.४५ ॥  
  
प्रसह्य धर्षितस्तत्र विवशो राजयक्ष्मणा ।  
ततो यक्ष्माभिभूतस्तु सोमः प्रक्षीणमण्डलः ।  
जगाम शरणायाथ पितरं सोऽत्रिमेव तु ॥ २८.४६ ॥  
  
तस्य तत्पापशमनं चकारात्रिर्महायशाः।  
स राजयक्ष्मणा मुक्तः श्रिया जज्वाल सर्व्वशः ॥ २८.४७ ॥  
  
एतत्सोमस्य वै जन्म कीर्त्तितं द्विजसत्तमाः।  
वंशन्तस्य द्विजश्रेष्ठाः कीर्त्यमानं निबोधत ॥ २८.४८ ॥  
  
धन्यमारोग्यमायुष्यं पुण्यं कल्मषशोधनम्।  
सोमस्य जन्म श्रुत्वैव सर्वपापैः प्रमुच्यते ॥ २८.४९ ॥  
  
इति श्रीमहापुराणे वायुप्रोक्ते शोमोत्पत्तिर्नामाष्टाविंशोऽध्यायः ॥ २८ ॥ *  
      वायूमहापुराणम् -  
        उत्तरार्द्धम् - २९  
        सूत उवाच ॥  
  
सोमस्य तु बुधः पुत्रो बुधस्य तु पुरूरवाः।  
तेजस्वी दानशीलश्च यज्वा विपुलदक्षिणः ॥ २९.१ ॥  
  
ब्रह्मवादी पराक्रान्तः शत्रुभिर्युधि दुर्जयः।  
आहर्त्ता चाग्निहोत्रस्य यज्वनाञ्च ददौ महीम् ॥ २९.२ ॥  
  
सत्यवाक् कर्म्मबुद्धिश्च कान्तः संवृतमैथुनः।  
अतीव पुत्रो लोकेषु रूपेणाप्रतिमोऽभवत् ॥ २९.३ ॥  
  
तं ब्रह्मवादिनं दान्तं धर्मज्ञं सत्यवादिनम्।  
उर्वशी वरयामास हित्वा मानं यशस्विनी ॥ २९.४ ॥  
  
तया सहावसद्राजा दशवर्षाणि चाष्ट च।  
सप्त षट् सप्त चाष्टौ च दश चाष्टौ च वीर्यवान् ॥ २९.५ ॥  
  
वने चैत्ररथे रम्ये तथा मन्दाकिनीतटे।  
अलकायां विशालायां नन्दने च वनोत्तमे ॥ २९.६ ॥  
  
गन्धमादनपादेषु मेरुश्रृङ्गे नगोत्तमे।  
उत्तरांश्च कुरून् प्राप्य कलापग्राममेव च ॥ २९.७ ॥  
  
एतेषु वनसुख्येषु सुरैराचरितेषु च।  
उर्वश्या सहितो राजा रेमे परमया मुदा ॥ २९.८ ॥  
  
          ऋषय ऊचुः॥  
गन्धर्वा चोर्वशी देवी राजानं मानुषं कथम्।  
देवानुत्सृज्य सम्प्राप्ता तन्नो ब्रूहि बहुश्रुत ॥ २९.९ ॥  
  
      सूत उवाच॥  
ब्रह्मशापाभिभूता सा मानुषं समुपस्थिता।  
ऐलं तु तं वरारोहा समयेन व्यवस्थिता ॥ २९.१० ॥  
  
आत्मनः शापमोक्षार्थं नियमं सा चकार तु ।  
अनग्नदर्शनञ्चैव अकामात सह मैथुनम् ॥ २९.११ ॥  
  
द्वौ मेषौ शयनाभ्याशे स तावद् व्यवतिष्ठते।  
घृतमात्रं तथाहारः कालमेकन्तु पार्थिव ॥ २९.१२ ॥  
  
यद्येष समयो राजन् यावत्कालञ्च ते दृढम्।  
तावत्कालन्तु वत्स्यामि एष नः समयः कृतः ॥ २९.१३ ॥  
  
तस्यास्तं समयं सर्वं स राजा पर्यपालयत्।  
एवं सा चावसत् तस्मिन् पुरूरवसि भामिनी ॥ २९.१४ ॥  
  
वर्षाण्यथ चतुःषष्टिं तद्भक्त्या शापमोहिता।  
उर्वशी मानुषं प्राप्ता गन्धर्व्वा श्चिन्तयान्विताः ॥ २९.१५ ॥  
  
         गन्धर्व्वा ऊचुः।  
चिन्तयध्वं महाभागा यथा सा तु वराङ्गना।  
आगच्छेत्तु पुनर्द्देवानुर्वशी स्वर्गभूषणा ॥ २९.१६ ॥  
  
ततो विश्वावसुर्नाम तत्राह वदतां वरः।  
तया तु समयस्तत्र क्रियमाणो मतोऽनघः ॥ २९.१७ ॥  
  
समयन्युत्क्रमात् सा वै राजानं त्यक्ष्यते यथा।  
तदहं वच्मि वः सर्वं यथा त्यक्ष्यति सा नृपम् ॥ २९.१८ ॥  
  
सहसा योगमेष्यामि युष्माकं कार्यसिद्धये।  
एवमुक्त्वा गतस्तत्र प्रतिष्ठानं महायशाः ॥ २९.१९ ॥  
  
स निशायामथागम्य मेषमेकं जहार वै।  
मातृवद्वर्त्तते सा तु मेषयोश्चारुहासिनी ॥ २९.२० ॥  
  
गन्धर्वागमनं ज्ञात्वा शयनस्था यशस्विनी।  
राजानमब्रवीत्सा तु पुत्रो मे ह्रियतेति वै ॥ २९.२१ ॥  
  
एवमुक्तो विनिश्चित्य नग्नस्तिष्ठति वै नृपः ।  
नग्नं द्रक्ष्यति मां देवी समयो वितथो भवेत् ॥ २९.२२ ॥  
  
ततो भूयस्तु गन्धर्व्वा द्वितीयं मेषमाददुः।  
द्वितीयेऽपहृते मेषे ऐलं देवी तमब्रवीत् ॥ २९.२३ ॥  
  
पुत्रौ मम हृतौ राजन्ननाथाया इव प्रभो।  
एवमुक्तस्तदोत्थाय नग्नो राजा प्रधावितः ॥ २९.२४ ॥  
  
मेषाबभ्यां पदवीं राजन् गन्धर्व्वैर्व्युत्थितामथ।  
उत्पादिता तु महती माया तद्भवनं महत् ॥ २९.२५ ॥  
  
प्रकाशितन्तु सहसा ततो नग्नमवेक्ष्य सा।  
नग्नं दृष्ट्वा तिरोऽभूत्सा अप्सरा कामरूपिणी ॥ २९.२६ ॥  
  
तिरोभूतान्तु तां ज्ञात्वा गन्धर्वास्तत्र तावुभौ।  
मेषौ त्यक्त्वा च ते सर्वे तत्रैवान्तर्हिताभवन् ॥ २९.२७ ॥  
  
उत्सृष्टावुरणौ दृष्ट्वा राजा गृह्यागतः प्रभुः।  
अपश्यंस्तां तु वै राजा विललाप सुदुःखितः ॥ २९.२८ ॥  
  
चचार पृथिवीं चैव मार्गमाणस्ततस्ततः।  
अथापश्यच्च तां राजा कुरुक्षेत्रे महाबलः ॥ २९.२९ ॥  
  
प्लक्षतीर्थे पुष्करिण्यां विगाढेनाम्बुनाप्लुताम्।  
क्रीडन्तीमप्सरोभिश्च पञ्चभिः सह शोभनाम् ॥ २९.३० ॥  
  
अपश्यत्सा ततः सुभ्रू राजानमविदूरतः।  
उर्वशी ताः सखीः प्राह अयं स पुरुषोत्तमः ॥ २९.३१ ॥  
  
यस्मिन्नहमवात्सं हि दर्शयामास तं नृपम् ।  
तत आविर्बभूवुस्ताः पञ्चचूडाप्सरास्तु ताः ॥ २९.३२ ॥  
  
दृष्ट्वा तु राजा तां प्रीतः प्रलापान् कुरुते बहून्।  
आयाहि तिष्ठ मनसा घोरे वचसि तिष्ठ हे ॥ २९.३३ ॥  
  
एवमादीनि सूक्ष्माणि परस्परमभाषत।  
उर्व्वशी त्वब्रवीच्चैलं सगर्भाहं त्वया प्रभो ॥ २९.३४ ॥  
  
संवत्सरात् कुमारस्ते भविता नव संशयः।  
निशामेकान्तु वै राजा ह्यवसत्तु तया सह ॥ २९.३५ ॥  
  
सम्प्रहृष्टो जगामाथ स्वपुरन्तु महायशाः।  
गते संवत्सरे राजा उर्व्वशीं पुनरागमत् ॥ २९.३६ ॥  
  
उषित्वा तु तया सार्द्धमेकरात्रं महामनाः।  
कामार्त्तश्चा ब्रवीद्दीनो भव नित्यं ममेति वै ॥ २९.३७ ॥  
  
उर्व्वश्यथाब्रवीच्चैलं गन्धर्वास्ते वरं ददुः।  
तं वृणीष्व महाराज ब्रूहि चैतांस्त्वमेव हि ॥ २९.३८ ॥  
  
वृणे नित्यं हि सालोक्यं गन्धर्वाणां महात्मनाम्।  
तथेत्युक्त्वा वरं वव्रे गन्धर्वाश्च तथास्त्विति ॥ २९.३९ ॥  
  
स्थालीमग्नेः पूरयित्वा गन्धर्व्वाश्च तमब्रुवन्।  
अनेन इष्ट्वा लोकन्तं प्राप्स्यसि त्वं नराधिप ॥ २९.४० ॥  
  
तमादाय कुमारन्तु नगरायोपचक्रमे।  
निःक्षिप्य तमरण्याञ्च स पुत्रन्तु गृहं ययौ ॥ २९.४१ ॥  
  
पुनरादाय दृश्याग्निमश्वत्थं तत्र दृष्टवान्।  
समीपतस्तु तं दृष्ट्वा ह्यश्वत्थं तत्र विस्मितः ॥ २९.४२ ॥  
  
गन्धर्व्वेभ्यस्तथाख्यातुमग्निना गां गतस्तु सः ।  
श्रुत्वा तमर्थमशिलमरणिं तु समादिशत् ॥ २९.४३ ॥  
  
अश्वत्थादरणिं कृत्वा मथित्वाग्निं यथाविधि।  
तेनेष्ट्वा तु सलोकं नः प्राप्स्यसि त्वं नराधिप।  
मथित्वाग्निं त्रिधा कृत्वा ह्ययजत्स नराधिपः ॥ २९.४४ ॥  
  
इष्ट्वा यज्ञैर्बहुविधैर्गतस्तेषां सलोकताम्।  
वासाय च स गन्धर्व्वस्त्रेतायां स महारथः।  
एकोऽग्निः पूर्वमासीद्वै ऐलस्त्रींस्तानकल्पयत् ॥ २९.४५ ॥  
  
एवम्प्रभावो राजासीदैलस्तु द्विजसत्तमाः।  
देशे पुण्यतमे चैव महर्षिभिरलङ्कृते ॥ २९.४६ ॥  
  
राज्यं स कारयामास प्रयागे पृथिवी पतिः।  
उत्तरे यामुने तीरे प्रतिष्ठाने महायशाः ॥ २९.४७ ॥  
  
तस्य पुत्रा बभूवुर्हि षडिन्द्रोपमतेजसः।  
गन्धर्व्वलोके विदिता आयुर्द्धीमानमावसुः ॥ २९.४८ ॥  
  
विश्वायुश्च शतायुश्च गतायुश्चोर्वशीसुताः।  
अमावसोस्तु वै जातो भीमो राजाथ विश्वजित् ॥ २९.४९ ॥  
  
श्रीमान् भीमस्य दायादो राजासीत्काञ्चनप्रभः।  
विद्वांस्तु काञ्चनस्यापि सुहोत्रोऽभून्महाबलः ॥ २९.५० ॥  
  
सुहोत्रस्याभज्जह्नुः केशिकागर्भसम्भवः।  
प्रतिगत्य ततो गङ्गा विततो यज्ञकर्म्मणि ॥ २९.५१ ॥  
  
प्लावयामास तं देशं भाविनोऽर्थस्य दर्शनात्।  
गङ्गया प्लावितं दृष्ट्वा यज्ञवाटं समन्ततः ॥ २९.५२ ॥  
  
सौहोत्रिर्वरदः क्रुद्धो गङ्गां संरक्तलोचनः।  
अस्य गङ्गेऽवलेपस्य सद्यः फलमवाप्नुहि ॥ २९.५३ ॥  
  
एतत्ते विफलं सर्व्वं पीतमम्भः करोम्यहम्।  
राजर्षिणा ततः पीतां गङ्गां दृष्ट्वा सुरर्षयः ॥ २९.५४ ॥  
  
उपनिन्युर्महाभागा दुहितृत्वेन जाह्नवीम्।  
यौवनाश्वस्य पौत्रीन्तु कावेरीञ्जह्नुरावहत् ॥ २९.५५ ॥  
  
युवनाश्वस्य शापेन गङ्गा येन विनिर्ममे ।  
कावेरीं सरितां श्रेष्ठां जह्नुभार्य्यामनिन्दिताम् ॥ २९.५६ ॥  
  
जह्नुश्च दयितं पुत्रं सुहोत्रं नाम धार्मिकम्।  
कावेर्य्यां जनयामास अजकस्तस्य चात्मजः ॥ २९.५७ ॥  
  
अजकस्य तु दायादो बलाकाश्वो महायशाः।  
बभूवुश्च गयः शीलः कुशस्तस्यात्मजः स्मृतः ॥ २९.५८ ॥  
  
कुशपुत्रा बभूवुश्च चत्वारो वेदवर्चसः।  
कुशाश्वः कुशनाभश्च अमूर्त्तारयशोवसुः ॥ २९.५९ ॥  
  
कुशस्तम्बस्तपस्तेपे पुत्रार्थी राजसत्तमः।  
पूर्णे वर्षसहस्रे वै शतक्रतुमपश्यत ॥ २९.६० ॥  
  
तमुग्रतपसं दृष्ट्वा सहस्राक्षः पुरन्दरः।  
समर्थः पुत्रजनने स्वयमेवास्य शाश्वतः ॥ २९.६१ ॥  
  
पुत्रत्वं कल्पयामास स्वयमेव पुरन्दरः।  
गाधिर्नामाभवत्पुत्रः कौशिकः पाकशासनः ॥ २९.६२ ॥  
  
पौरुकुत्साभवद्भार्या गाधिस्तस्यामजायत।  
पूर्व्वं कन्यां महाभागां नाम्ना सत्यवतीं शुभाम्।  
तां गाधिपुत्रः काव्याय ऋचीकाय ददौ प्रभुः ॥ २९.६३ ॥  
  
तस्यां पुत्रस्तु वै भर्त्ता भार्गवो भृगुनन्दनः।  
पुत्रार्थे साधयामास चरुं गाधेस्तथैव च ॥ २९.६४ ॥  
  
तथा चाहूय सुधृतिऋचीको भार्गवस्तदा।  
उपयोज्यश्चरुरयं त्वया मात्रा च तेशुभे ॥ २९.६५ ॥  
  
तस्यां जनिष्यते पुत्रो दीप्तिमान् क्षत्रियर्षभः।  
अजेयः क्षत्रियैर्युद्धे क्षत्रियर्षभसूदनः ॥ २९.६६ ॥  
  
तवापि पुत्रं कल्याणि धृतिन्तं तपोधनम्।  
शमात्मकं द्विजश्रेष्ठं चरुरेष विधास्यति ॥ २९.६७ ॥  
  
एवमुक्त्वा तु तां भार्य्यामृचीको भृगुनन्दनः।  
तपस्याभिरतो नित्यमरण्यं प्रविवेश ह ॥ २९.६८ ॥  
  
गाधिः सदारस्तु तदा ऋचीकाश्रममभ्यगात्।  
तीर्थयात्राप्रसङ्गेन सुतां द्रष्टुं नरेश्वरः ॥ २९.६९ ॥  
  
चरुद्वयं गृहीत्वा तु ऋषेः सत्यवती सदा।  
भर्त्तुर्वचनमव्यग्रा हृष्टा मात्रे न्यवेदयत् ॥ २९.७० ॥  
  
माता तु तस्यै दैवेन दुहित्रे स्वं चरुं ददौ ।  
तस्याश्चरुमथाज्ञानादात्मनः सा चकार ह ॥ २९.७१ ॥  
  
अथ सत्यवती गर्भं क्षत्रियान्तकरं शुभम्।  
धारयामास दीप्तेन वपुषा घोरदर्शना ॥ २९.७२ ॥  
  
तमृचीकस्ततो दृष्ट्वा योगेनाप्यनुमृश्य च।  
तदाब्रवीद्द्विजश्रेष्ठः स्वां भार्य्यां वरवर्णिनीम् ॥ २९.७३ ॥  
  
मातुः सिद्ध्यति ते भद्रे चरुव्यत्यासहेतुना।  
जनिष्यति हि पुत्रस्ते क्रूरकर्मातिदारुणः ॥ २९.७४ ॥  
  
माता जनिष्यते वापि तथाभूतं तपोधनम् ।  
विश्वं हि ब्रह्म तपसा मया तत्र समर्पितम् ॥ २९.७५ ॥  
  
एवमुक्ता महाभागा भर्त्रा सत्यवती तदा।  
प्रसादयामास पतिं सुतो मे नेदृशो भवेत्।  
ब्राह्मणापसदस्त्वन्य इत्युक्तो मुनिरब्रवीत् ॥ २९.७६ ॥  
  
नैष सङ्कल्पितः कामो मया भद्रे तथा त्वया ।  
उग्रकर्मा भवेत् पुत्रः पितुर्मातुश्च कारणात् ॥ २९.७७ ॥  
  
पुनः सत्यवती वाक्यमेवमुक्ताब्रवीदिदम्।  
इच्छँल्लोकानपि मुने सृजेथाः किं पुनः सुतम् ॥ २९.७८ ॥  
  
शमात्मकमृजुं भर्त्तः पुत्रं मे दातुमर्हसि।  
काममेवंविधः पुत्रो मम स्यात्तु वद प्रभो ॥ २९.७९ ॥  
  
मय्यन्यथा न शक्यं वै कर्तुमेव द्विजोत्तम।  
ततः प्रसादमकरोत् स तस्यास्तपसो बलात् ॥ २९.८० ॥  
  
पुत्रे नास्ति विशेषो मे पौत्रे वा वरवर्णिनि।  
त्वया यथोक्तं वचनं तथा भद्रे भविष्यति ॥ २९.८१ ॥  
  
तस्मात् सत्यवती पुत्रं जनयामास भार्गवम्।  
तपस्यभिरतन्दान्तं जमदग्निः शमात्मकम् ॥ २९.८२ ॥  
  
भृगोश्चरुविपर्यासे रौद्रवैष्णवयोः पुरा।  
यमनाद्वैष्णवस्याग्नेर्जमदग्निरजायत ॥ २९.८३ ॥  
  
विश्वामित्रं तु दायादं गाधिः कुशिकनन्दनः।  
प्राप्य ब्रह्मर्षिसहितो (सविता) जगाम ब्रह्मणावृतः ॥ २९.८४ ॥  
  
सा हि सत्यवती पुण्या सत्यव्रतपरायणा।  
कौशिकीति समाख्याता प्रवृत्तेयं महानदी ॥ २९.८५ ॥  
  
परिस्रुता महाभागा कौशिकी सरितां वरा।  
इक्ष्वाकुवंशे त्वभवत्सुवेणुर्नाम पार्थिवः ॥ २९.८६ ॥  
  
तस्य कन्या महाभागा कामली नाम रेणुका।  
रेणु कायान्तु कामल्यां तपोधृतिसमन्वितः।  
आर्चीको जनयामास जमदग्निः सुदारुणम् ॥ २९.८७ ॥  
  
सर्वविद्यान्तगं श्रेष्ठं धनुर्वेदस्य पारगम्।  
रामं क्षत्रिय हन्तारं प्रदीप्तमिव पावकम् ॥ २९.८८ ॥  
  
और्व्वस्यैवमृचीकस्य सत्यवत्यां महामनाः।  
जमदग्निस्ततो वीर्य्याज्जज्ञे ब्रह्मविदां वरः।  
मध्यमश्च शुनःशेफः शुनःपुच्छः कनिष्ठकः ॥ २९.८९ ॥  
  
विश्वामित्रस्तु धर्मात्मा नाम्ना विश्वरथः स्मृतः ।  
जज्ञे भृगुप्रसादेन कौशिकाद्वंशवर्द्धनः ॥ २९.९० ॥  
  
विश्वामित्रस्य पुत्रस्तु शुनःशेफोऽभवन्मुनिः।  
हरिश्चन्द्रस्य यज्ञे तु पशुत्वे नियुतः सवै।  
देवैर्दत्तः स वै यस्माद्देवरातस्ततोऽभवत् ॥ २९.९१ ॥  
  
विश्वामित्रस्य पुत्राणां शुनः शेफोऽग्रजः स्मृतः।  
मधुच्छन्दो नयश्चैव कृतदेवौ ध्रुवाष्टकौ ॥ २९.९२ ॥  
  
कच्छपः पूरणश्चैव विश्वामित्रसुतास्तु वै।  
तेषां गोत्राणि बहुधा कौशिकानां महात्मनाम् ॥ २९.९३ ॥  
  
पार्थिवा देवराताश्च याज्ञवल्क्या समर्षणाः ।  
उदुम्बरा उदुम्लानास्तारका यममुञ्चताः ॥ २९.९४ ॥  
  
लोहिण्यो रेणवश्चैव तथा कारीषवः स्मृताः।  
बभ्रवः पाणिनश्चैव ध्यावजप्यास्तथैव च ॥ २९.९५ ॥  
  
शालावत्या हिरण्याक्षाः स्यङ्कृता गालवाः स्मृताः ।  
देवला यामदूताश्च शालङ्कायनबाष्कलाः ॥ २९.९६ ॥  
  
ददाति बादराश्चान्ये विश्वामित्रस्य धीमतः।  
ऋष्यन्तरविवाङ्यास्ते बहवः शौशिकाः स्मृताः ॥ २९.९७ ॥  
  
कौशिकासोश्रुमाश्चैव तथान्ये सैधवायनाः।  
पौरोरवस्य पुण्यस्य ब्रह्मर्षेः कौशिकस्य तु ॥ २९.९८ ॥  
  
दृषद्वतीसुतश्चापि विश्वामित्रात्तथाष्टकः।  
अष्टकस्य सुतो यो हि प्रोक्तो जह्नुगणोमया ॥ २९.९९ ॥  
  
        ऋषय ऊचुः ॥  
  
किं लक्षणेन धर्मेण तपसेह श्रुतेन वा।  
ब्राह्मण्यं समनुप्राप्तं विश्वामित्रादिभिर्नृपैः ॥ २९.१०० ॥  
  
येन योनाभिधा नेन ब्राह्मण्यं क्षत्रिया गताः ।  
विशेषं ज्ञातुमिच्छामि तपसा दानतस्तथा ॥ २९.१०१ ॥  
  
एवमुक्तस्ततो वाक्यमब्रवीदिदमर्थवत्।  
अन्यायोपगतैर्द्रव्यैराहृत्य यजने धिया।  
धर्माभिकाङ्क्षी यजते न धर्मफलमश्नुते ॥ २९.१०२ ॥  
  
धर्म्मं चैतं समाख्याय पापात्मा पुरुषाधमः।  
ददाति दानं विप्रेभ्यो लोकानां दम्भकारणात् ॥ २९.१०३ ॥  
  
जपं कृत्वा तथा तीव्रं धनलोभान्निरङ्कुशः।  
रागमोहान्वितो ह्यन्ते पावनार्थं ददाति यः ॥ २९.१०४ ॥  
  
तेन दत्तानि दानानि अफलानि भवन्त्युत।  
तस्य धर्म्मप्रवृत्तस्य हिंसकस्य दुरात्मनः ॥ २९.१०५ ॥  
  
एवं लब्ध्वा धनं मोहाद्ददतो यजतश्च ह।  
सक्लिष्टकर्मणो दानं न तिष्ठति दुरात्मनः ॥ २९.१०६ ॥  
  
न्यायागतानां द्रव्याणां तीर्थे सम्प्रतिपादनम्।  
कामाननभिसन्धाय यजते च ददाति च ॥ २९.१०७ ॥  
  
स दानफलमाप्नोति तच्च दानं सुखोदयम्।  
दानेन भोगानाप्नोति स्वर्गं सत्येन गच्छति ॥ २९.१०८ ॥  
  
तपसा तु सुतप्तेन लोकान् विष्टभ्य तिष्ठति ।  
विष्टभ्य स तु तेजस्वी लोकेष्वानन्त्यमश्नुते ॥ २९.१०९ ॥  
  
दानाच्छ्रेयांस्तथा यज्ञो यज्ञाच्छ्रेयस्तथा तपः।  
सन्न्यासस्तपसः श्रेयांस्तस्माज्ज्ञानं गुरुः स्मृतम् ॥ २९.११० ॥  
  
श्रृयन्ते हि तपःसिद्धाः क्षात्रोपेता द्विजातयः।  
विश्वामित्रो नरपतिर्मान्धाता सङ्कृतिः कपिः ॥ २९.१११ ॥  
  
कपेश्च पुरुकुत्सश्च सत्यश्चानृहवानृथुः  
आर्ष्टिषेणोऽमीढश्च भागान्योन्यस्तथैव च ॥ २९.११२ ॥  
  
कक्षीवश्चैव शिजयस्तथान्ये च महारथाः।  
रथीतरश्च रुन्दश्च विष्णुवृद्धादयो नृपाः ॥ २९.११३ ॥  
  
क्षात्रोपेताः स्मृता ह्येते तपसा ऋषिताङ्गताः ।  
एते राजर्षयः सर्व्वे सिद्धिं सुमहतीङ्गताः।  
अत ऊर्द्ध्वं प्रवक्ष्यामि अयोर्वंशं महात्मनः ॥ २९.११४ ॥  
  
इति श्रीमहापुराणे वायुप्रोक्ते चन्द्रवंशकीर्तनं नामोनत्रिशोऽध्यायः ॥ २९ ॥ *