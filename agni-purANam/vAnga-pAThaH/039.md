---
title: ०३९

---
हयग्रीव उवाच  
विष्ण्वादीनां प्रतिष्ठादि वक्ष्ये ब्रह्मन् श्रृणुष्व मे।  
प्रोक्तानि पञ्चरात्राणि सप्तरात्राणि वै मया ॥ १ ॥  
  
व्यस्तानि मुनिभिर्लेके पञ्चविंशतिसङ्ख्यया।  
हयशीर्षं तन्त्रमाद्यं तन्त्रं त्रैलोक्यमोहनम् ॥ २ ॥  
  
वैभवं पौष्करं तन्त्रं प्रह्रादङ्गार्ग्यगालवम्।  
नारदीयञ्च सम्प्रश्नं शाण्डिल्यं वैश्वकं ॥ ३ ॥  
  
सत्योक्तं शौनकं तन्त्रं वासिष्ठञ्ज्ञानसागरम्।  
स्वायम्भुवं कापिलञ्चातार्क्षं नारायणीयकम् ॥ ४ ॥  
  
आत्रेयं नारसिंहाख्यमानन्दाख्यं तथारुणम्।  
बौधायनं तथार्षं तु विश्वोक्तं तस्य सारतः ॥ ५ ॥  
  
प्रतिष्ठां हि द्विजः कुर्य्यान्मध्यदेशादिसम्भवः।  
न कच्छदेशसम्भूतः कावेरीकोङ्कणोद्‌गतः ॥ ६ ॥  
  
कामरूपकलिङ्गोत्थः काञ्चीकारमीरकोशलः ।  
आकाशवायुतेजोम्बुभूरेताः पञ्च रात्रयः ॥ ७ ॥  
  
अचैतन्यास्तमोद्रिक्ताः पञ्चरात्रविवर्जितम्।  
ब्रह्माहं विष्णुरमल इति विद्यात्स देशिकः ॥ ८ ॥  
सर्व्लक्षणहीनोपि स गुरुस्तन्त्रपारगः।  
नगराभिमुखाः स्थाप्या देवा न च पराङ्‌मुखाः ॥ ९ ॥  
  
कुरुक्षेत्रे गयादौ च नदीनान्तु समीपतः।  
ब्रह्मा मध्ये तु नगरे पूर्वे शक्रस्य शोभनम् ॥ १० ॥  
  
अग्नावग्नेश्च मातॄणां भूतानाञ्च यमस्य च।  
दक्षिणे चण्डिकायाश्च पितृदैत्यादिकस्य च ॥ ११ ॥  
  
नैर्ऋते मन्दिरं कुर्यात् वरूणादेश्चवारुणे।  
वायोर्न्नागस्य वायव्ये सौम्ये यक्षगुहस्य च ॥ १२ ॥  
  
चण्डीशस्य महेशस्य ऐशे विष्णोश्च सर्वशः।  
पूर्वदेवकुलं पीड्य प्रासादं स्वल्पकं त्वथ ॥ १३ ॥  
  
समं वाप्यधिकं वापि न कर्त्तव्यं विजानता।  
उभयोर्द्विगुणां सीमान्त्वक्त्वा चोच्छयसम्मिताम् ॥ १४ ॥  
  
प्रासादं कारयेदन्यं नोभयं पीडयेद् बुधः।  
भूमौ तु शोधितायां तु कुर्याद्‌भूमिपरिग्रहम् ॥ १५ ॥  
  
प्राकारसीमापर्य्यन्तं ततो भूतबलिं हरेत्।  
माषं हरिद्राचूर्णन्तु सलाजं दधिसक्तुभिः ॥ १६ ॥  
  
अष्टाक्षरेण सक्तूँश्च पातयित्वाष्टदिक्षु च।  
राक्षसाश्च पिशाचाश्च यस्मिंस्तिष्ठन्ति भूतले ॥ १७ ॥  
  
सर्व्वे ते व्यपगच्छन्तु स्थानं कुर्य्यामहं हरेः।  
हलेन वाहयित्वा गां गोभिश्चैवावदारयेत् ॥ १८ ॥  
  
परमाण्वष्टकेनैव रथरेणुः प्रकीर्तितः।  
रथरेण्वष्टकेनैव त्रसरेणुः प्रकीर्त्यते ॥ १९ ॥  
  
तैरष्टभिस्तु बालाग्रं लिख्या तैरष्टभिर्मता।  
ताभिर्यूकाष्टभिः ख्याता ताश्चाष्टौ यवमध्यमः ॥ २० ॥  
  
यवाष्टकैरङ्गुलं स्याच्चतुर्विंशाङ्गुलः करः।  
चतुरङ्गुलसंयुक्तः स हस्तः पद्महस्तकः ॥ २१ ॥  
  
इत्यादिमहापुराणे आग्नेये भूपरिग्रहो नाम ऊनचत्वारिंशोऽध्यायः।