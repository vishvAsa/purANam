---
title: ०८३ विदुरदौत्यम्

---
अध्यायः 083

विदुरस्य इन्द्रप्रस्थगमनम् ॥ 1 ॥ पाण्डवानां द्यूतसभाप्रवेशः ॥ 2 ॥

वैशम्पायन उवाच ॥	001  
ततः प्रायाद्विदुरोऽश्वैरुदारैर्महाजवैर्बलिभिः साधु दान्तैः ।	001a  
बलान्नियुक्तो धृतराष्ट्रेण राज्ञा मनीषिणां पाण्डवानां सकाशे ॥	001c  
सोऽभिपत्य तदध्वानमासाद्य नृपतेः पुरम् ।	002a  
प्रविवेश महाबुद्धिः पूज्यमानो द्विजातिभिः ॥	002c  
स राजगृहमासाद्य कुबेरभवनोपमम् ।	003a  
अभ्यागच्छत धर्मात्मा धर्मपुत्रं युधिष्ठिरम् ॥	003c  
तं वै राजा सत्यधृतिर्महात्मा अजातशत्रुर्विदुरं यथावत् ।	004a  
पूजापूर्वं प्रतिगृह्याजमीढस्ततोऽपृच्छद्धृतराष्ट्रं सपुत्रम् ॥	004c  
युधिष्ठिर उवाच ॥	005  
विज्ञायते ते मनसोऽप्रहर्षः कच्चित्क्षत्तः कुशलेनागतोऽसि ।	005a  
कच्चित्पुत्राः स्थविरस्यानुलोमा वशानुगाश्चापि विशोऽथ कच्चित् ॥	005c  
विदुर उवाच ॥	006  
राजा महात्मा कुशली सपुत्र आस्ते वृतो ज्ञातिभिरिन्द्रकल्पः ।	006a  
प्रीतो राजन्पुत्रगुणैर्विनीतो विशोक एवात्मरतिर्महात्मा ॥	006c  
इदं तु त्वां कुरुराजोऽभ्युवाच पूर्वं पृष्ट्वा कुशलं चाव्ययं च ।	007a  
इयं सभा त्वत्सभातुल्यरूपा भ्रातॄणां ते दृस्यतामेत्य पुत्र ॥	007c  
समागम्य भ्रातृभिः पार्थ तस्यां सुहृद्द्यूतं क्रियतां रम्यतां च ।	008a  
प्रीयामहे भवतां सङ्गमेन समागताः कुरवश्चापि सर्वे ॥	008c  
दुरोदरा विहिता ये तु तत्र महात्मना धृतराष्ट्रेण राज्ञा ।	009a  
तान्द्रक्ष्यसे कितवान्सन्निविष्टानित्यागतोऽहं नृपते तज्जुषस्व ॥	009c  
युधिष्ठर उवाच ॥	010  
द्यूते क्षत्तः कलहो विद्यते नः को वै द्यूतं रोचते बुध्यमानः ।	010a  
किं वा भवान्मन्यते युक्तरूपं भवद्वाक्ये सर्व एव स्थिताः स्मः ॥	010c  
विदुर उवाच ॥	011  
जानाम्यहं द्यूतमनर्थमूलं कृतश्च यत्नोऽस्य मया निवारणे ।	011a  
राजा च मां प्राहिमोत्त्वत्सकाशं श्रुत्वा विद्वञ्श्रेय इहाचरस्व ॥	011c  
युधिष्ठिर उवाच ॥	012  
के तत्रान्ये कितवा दीव्यमाना विना राज्ञो धृतराष्ट्रस्य पुत्रैः ।	012a  
पृच्छामि त्वां विदुर ब्रूहि नस्तान् यैर्दीव्यामः शतशः सन्निपत्य ॥	012c  
विदुर उवाच ॥	013  
गन्धारराजः शकुनिर्विशाम्पते राजाऽतिदेवी कृतहस्तो मताक्षः ।	013a  
विविंशतिश्चित्रसेनश्च राजा सत्यव्रतः पुरुमित्रो जयश्च ॥	013c  
युधिष्ठिर उवाच ॥	014  
महाभयाः कितवाः सन्निविष्टा मायोपधा देवितारोऽत्र सन्ति ।	014a  
धात्रा तु दिष्टस्य वशे किलेदं सर्वं जगत्तिष्ठति न स्वतन्त्रम् ॥	014c  
नाहं राज्ञो धृतराष्ट्रस्य शासनान्न गन्तुमिच्छामि कवे दुरोदरम् ।	015a  
इष्टो हि पुत्रस्य पिता सदैव तदस्मि कर्ता विदुरात्थ मां यथा ॥	015c  
न चाकामः शकुनिना देविताहं न चेन्मां जिष्णुराह्वयिता सभायाम् ।	016a  
आहूतोऽहं न निवर्ते कदाचित् तदाहितं शाश्वतं वै व्रतं मे ॥	016c  
वैशम्पायन उवाच ॥	017  
एवमुक्त्वा विदुरं धर्मराजः प्रायात्रिकं सर्वमाज्ञाप्य तूर्णम् ।	017a  
प्रायाच्छ्वोभूते सगणः सानुयात्रः सह स्त्रीभिर्दौपदामादि कृत्वा ॥	017c  
दैवं हि प्रज्ञां मुष्णाति चक्षुस्तेज इवापतत् ।	018a  
धातुश्च वशमन्वेति पाशैरिव नरः सितः ॥	018c  
इत्युक्त्वा प्रययौ राजा सह क्षत्त्रा युधिष्ठिरः ।	019a  
अमृष्यमाणस्तस्याथ समाह्वानमरिन्दमः ॥	019c  
बाह्लिकेन रथं यत्तमास्थाय परवीरहा ।	020a  
परिच्छन्नो ययौ पार्थो भ्रातृभिः सह पाण्डवः ।	020c  
राजश्रिया दीप्यमानो ययौ ब्रह्मपुरः सरः ॥	020e  
सन्दिदेश ततः प्रेष्यानागतान्नगरं प्रति ।	021a  
ततस्ते नृपशार्दूल चक्रुर्वै नृपशासनम् ॥	021c  
ततो राजा महातेजाः संयम्य सपरिच्छदम् ।	022a  
ब्राह्मणैः स्वस्ति वाच्याथ प्रययौ मन्दिराद्बहिः॥	022c  
ब्राह्मणेभ्यो धनं दत्त्वा गत्यर्थं स यथाविधि ।	023a  
अन्येभ्यः स तु दत्त्वा च गन्तुमेवोपचक्रमे ॥	023c  
सर्वलक्षणसम्पन्नं राजहंसपरिच्छदम् ।	024a  
तमारुह्य महाराजो गजेन्द्रं षष्टिहायनम् ॥	024c  
हारी किरीटी हेमाभः सर्वाभरणभूषितः ।	025a  
रराज राजन्पार्थो वै परया नृपशोभया ॥	025c  
रुक्मवेदिगतः प्राज्यो ज्वलन्निव हुताशनः ।	026a  
ततो जगाम राजा स प्रहृष्टनरवाहनः ॥	026c  
रथघोषेण महता पूरयन्वै नभः स्थलम् ।	027a  
संस्तूयमानः स्तुतिभिः सूतमागधवन्दिभिः ॥	027c  
महासैन्येन सहितो यथादित्यः स्वरश्मिभिः ।	028a  
पाण्डुरेणातपत्रेण ध्रियमाणेन मूर्धनि ॥	028c  
बभौ युधिष्ठिरो राजा पौर्णमास्यामिवोडुराट् ।	029a  
चामरैर्हेमदण्डैश्च धूयमानः समन्ततः ॥	029c  
जयाशिषः प्रहृष्टानां नराणां पथि पाण्डवः ।	030a  
प्रत्यगृह्णाद्यथान्यायं यथावद्भरतर्षभः ॥	030c  
तथैव सैनिका राजन्राजानमनुयान्ति ये ।	031a  
तेषां हलहलाशब्दो दिवं स्तब्धः प्रतिष्ठितः ॥	031c  
नृपस्याग्ने ययौ राजन्भीमसेनो रथी बली ।	032a  
उभौ पार्श्वगतौ राज्ञः सतल्पौ वै सुकल्पितौ ॥	032c  
अधिरूढौ यमौ चापि जग्मतुर्भरतर्षभ ।	033a  
शोभयन्तौ महासैन्यं तावुभौ रूपशालिनौ ॥	033c  
पृष्ठतोऽनुययौ जिष्णुर्वीरः शस्त्रभृतां वरः ।	034a  
श्वेताश्वो गाण्डिवं गृह्य अग्निदत्तं रथं गतः ॥	034c  
सैन्यमध्ये ययौ राजन्कुरुराजो युधिष्ठिरः ।	035a  
द्रौपदीप्रमुखा नार्यः सानुगाः सपरिच्छदाः ॥	035c  
आरुह्य ता विचित्राङ्ग्यो यानानि विविधानि च ।	036a  
महत्या सेनया राजन्नग्रे राज्ञो ययुस्तदा ॥	036c  
समृद्धनरनागाश्वं सपताकरथध्वजम् ।	037a  
सन्नद्धवरनिस्त्रिंशं पथि निर्घोषनिःस्वनम् ॥	037c  
शङ्खदुन्दुभितालानां वेणुवीणानुवनादितम् ।	038a  
शुशुभे पाण्डवं सैन्यं प्रयास्यत्तत्तदा नृप ॥	038c  
यथा कुबेरो लङ्कायां पुरा चात्यन्तशोभया ।	039a  
महत्या सेनया सार्धं गुरुमिन्द्रं स गच्छति ॥	039c  
तथा ययौ स पार्थोऽपि असङ्ख्येयविभूतिना ।	040a  
सुसमृद्धेन सैन्येन यथा वैश्रवणस्तथा ॥	040c  
स सरांसि नदीश्चैव वनान्युपवनानि च ।	041a  
अत्यक्रामन्महाराज पुरीं चाभ्यवपद्यत ॥	041c  
स हास्तिनसमीपे तु कुरुराजो युधिष्ठिरः ।	042a  
चक्रे निवेशनं तत्र ततः स सहसैनिकः ॥	042c  
शिवे देशे समे चैव न्यवसत्पाण्डवस्तदा ।	043a  
ततोराजन्समाहूय शोकविह्वलया गिरा ॥	043c  
एतद्वाक्यं च सर्वस्वं धृतराष्ट्रचिकीर्षितम् ।	044a  
आचचक्षे यथावृत्तं विदुरोऽथ नृपस्य ह ॥	044c  
तच्छ्रुत्वा भाषितं तेन धर्मराजोऽब्रवीदिदम् ।	045a  
न मर्षयाम्यहं क्षत्तः समाह्वानं व्रतं हि मे ।	045c  
स्वस्त्यस्तु लोके विप्राणां प्रजानां चैव सर्वदा ॥	045e  
वैशम्पायन उवाच ॥	046  
प्रविवेश ततो राजा नगरं नागसाह्वयम् ।	046a  
धृतराष्ट्रेण चाहूतः कालस्य समयेन च\' ॥	046c  
स हास्तिनपुरं गत्वा धृतराष्ट्रगृहं ययौ ।	047a  
समियाय च धर्मात्मा धृतराष्ट्रेण पाण्डवः ॥	047c  
तथा भीष्मेण द्रोणेन कर्णेन च कृपेण च ।	048a  
समियाय यथान्यायं द्रौणिना च विभुः सह ॥	048c  
समेत्य च महाबाहुः सोमदत्तेन चैव ह ।	049a  
दूर्योधनेन सभ्रात्रा सौबलेन च वीर्यवान् ॥	049c  
ये चान्ये तत्र राजानः पूर्वमेव समागताः ।	050a  
दुःशासनेन वीरेण सर्वैर्भ्रातृभिरेव च ॥	050c  
जयद्रथेन च तथा कुरुभिश्चापि सर्वशः ।	051a  
ततः सर्वैर्महाबाहुर्भ्रातृभिः पिरवारितः ॥	051c  
प्रविवेश गृहं राज्ञो धृतराष्ट्रस्य धीमतः ।	052a  
ददर्श तत्र गान्धारीं देवीं पतिमनुव्रताम् ॥	052c  
स्नुषाभिः संवृतां शश्वत्ताराभिरिव रोहिणीम् ।	053a  
अभिवाद्य स गान्धारीं तया च प्रतिनन्दितः ॥	053c  
ददर्श पितरं वृद्धं प्रज्ञाचक्षुषमीश्वरम् ॥	054a  
राज्ञा मूर्धन्युपाघ्रातास्ते च कौरवनन्दनाः ।	055c  
चत्वारः पाण्डवा राजन्भीमसेनपुरोगमाः ॥	055a  
ततो हर्षः समभवत्कौरवाणां विशाम्पते ।	056c  
तान्दृष्ट्वा पुरुषव्याघ्रान्पाण्डवान्प्रियदर्शनान् ॥	056e  
विविशुस्तेऽभ्यनुज्ञाता रत्नवन्ति गृहाणि च ।	057a  
ददृशुश्चोपयातारो द्रौपदीप्रमुखाः स्त्रियः ॥	057c  
याज्ञसेन्याः परामृद्धिं दृष्ट्वा प्रज्वलितामिव ।	058a  
स्नुषास्ता धृतराष्ट्रस्य नातिप्रमनसोऽभवन् ॥	058c  
ततस्ते पुरुषव्याघ्रा गत्वा स्त्रीभिस्तु संविदम् ।	059a  
कृत्वा व्यायामपूर्वाणि कृत्यानि प्रतिकर्म च ॥	059c  
ततः कृताह्निकाः सर्वे दिव्यचन्दनभूषिताः ।	060a  
कल्याणमनसश्चैव ब्राह्मणान्स्वस्ति वाच्य च ॥	060c  
मनोज्ञमशनं भुक्त्वा विविशुः शरणान्यथ ।	061a  
उपगीयमाना नारीभिरस्वपन्कुरुपुङ्गवाः ॥	061c  
जगाम तेषां सा रात्रिः पुण्या रतिविहारिणाम् ।	062a  
स्तूयमानाश्च विश्रान्ताः काले निद्रामथात्यजन् ॥	062c  
सुखोषितास्ते रजनीं प्रातः सर्वे कृताह्निकाः ।	063a  
सभां रम्यां प्रविविशुः कितवैरभिनन्दिताः ॥ ॥	063c  

इति श्रीमन्महाभारते सभापर्वणि द्यूतपर्वणि त्र्यशीतितमोऽध्यायः ॥ 83 ॥

2-83-2 द्विजातिभिस्त्रैवर्णिकैः ॥ 2-83-6 आत्मरतिः आत्मनः स्वस्योत्कर्ष एव रतिर्यस्य नतु धर्ममन्वीक्षते इति भावः ॥ 2-83-7 अव्ययं धनादेरविनाशम् ॥ 2-83-9 दुरोदरा द्यूतकराः ॥ 2-83-17 आदि अविभक्तिकनिर्देशः ॥ 2-83-57 यातारः यातरः ॥ 2-83-59 संविदं मिथः कथाम् । व्यायामः श्रमापनोदनव्यापारः पूर्वो येषां तानि । प्रतिकर्म केशप्रसाधनादिपरिष्कारम् ॥