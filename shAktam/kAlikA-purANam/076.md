---
title: ०७६

---
॥ षट्सप्ततितमोऽध्यायः ॥  
॥श्रीभगवानुवाच॥  
मन्त्रशुद्धिमवेक्ष्येव गृह्णीयान्मन्त्रमुत्तमम्॥ ७६.१ ॥  
  
तत्र सिद्धं सुसिद्धं च साध्यं शात्रवमेव च।  
मन्त्रं चतुर्विधं प्रोक्तं तद्विद्ध्यक्षरभेदतः॥ ७६.२ ॥  
  
वर्णक्रमः शाश्वतस्तु यो मया भाषितः पुरा।  
तत्रादौ भैरव ज्ञात्वा पश्चाच्चक्रं शृणुष्व मे।  
वर्णानां तु मुखादीनां वैष्मवीतन्त्रसञ्ज्ञक॥ ७६.३ ॥  
  
यः प्रोक्तोऽभून्महामन्त्रस्तस्यासन्नक्षराणि तु।  
मूलभूतानि तान्येव ततोऽन्यानपि वर्धयेत्॥ ७६.४ ॥  
  
अकारश्च ककारश्च चटकारौ तथैव च।  
तपकारौ यकारश्च वर्गाद्याः परिकीर्तिताः॥ ७६.५ ॥  
  
अ आ इ ई उ ऊ ऋ ॠ लृ लृ एतेऽदीर्घदीर्घकाः।  
ए ऐ ओ औ विसर्गश्च बिन्दिवादिर्याज्ञिकस्तथा॥ ७६.६ ॥  
  
ध्वनेरन्तरजाश्चेति कीर्तितास्तु स्वरा अमी।  
खकराश्च गकराश्च घ ङो वर्गः प्रकीर्तितः॥ ७६.७ ॥  
  
व्यञ्जनकारादिछजौ भैरवशब्दादिरेव च॥ ७६.८ ॥  
  
णकारान्तस्तृतीयोऽयं वर्गोष्ठादिः प्रकीर्तितः।  
थकारश्च दकारश्व धर्मशब्दादिरेव च॥ ७६.९ ॥  
  
नवशब्दस्य चैवादिश्चतुर्थो वर्ग उच्यते।  
फलशब्दस्य यश्चादिर्बहुशब्दादिरेव च॥ ७६.१० ॥  
  
भकारो मनःशब्दादिः पञ्चमो वर्ग उच्यते।  
यकारश्च रकारश्च लकारो वस्तथैव च॥ ७६.११ ॥  
  
एभिश्चतुर्भिर्वर्गाऽयं षष्ठो भैरव उच्यते।  
शषसा हः क्षकारश्च संयोगः परिवेदकः॥ ७६.१२ ॥  
  
पञ्चभिः शेषवर्गोऽयं सप्तमः परिकीर्तितः।  
संयोगयोगसंलोमप्रतिलोमैरिमे सुत॥ ७६.१३ ॥  
  
वर्णाः स्युर्मन्त्रनामादौ वाङ्मात्रेऽपि च भैरव।  
चर्तुवर्गप्रदा वर्णाः सुखदुःखकरास्तथा॥ ७६.१४ ॥  
  
रोगं च तेजसम्पूज्यपूजकाः करिकोर्तिताः।  
अहं विष्णुश्च ब्रह्मा च गायत्री ब्रह्ममातृकाः॥ ७६.१५ ॥  
  
अपरं ब्रह्मवर्णा ये परब्रह्मसुखप्रदम्।  
अपरं ब्रह्मकुशलः परब्रह्मधिगच्छति॥ ७६.१६ ॥  
  
सिसृक्षुरीश्वरो वर्णाज्ज गन्ति स्वेच्छया पुनः।  
ससर्ज मम वक्त्रे तां ब्रह्मवक्त्रे च वै न्यधात्॥ ७६.१७ ॥  
  
अहं तु सकलान् वर्णान् न्यस्य भैरव तन्त्रकम्।  
अकार बहुलं पुत्र ज्ञानमार्गं विवर्धयन्॥ ७६.१८ ॥  
  
य इमे गदिता वर्णा मया वर्णविनिश्चये।  
मन्त्रशुद्धिविवेकार्थं वर्णचक्रं ततः शृणु॥ ७६.१९ ॥  
  
शक्तिशम्भुस्वरूपिण्यो रेखे द्वे प्रथमं न्यसेत्।  
तन्मध्यतः पुनारेखे विष्णुलक्ष्मीतले तथा॥ ७६.२० ॥  
  
तयोस्तु रेखयोर्मन्ध्ये द्वे रेखे समतो न्यसेत्।  
तस्य चक्रस्य चारेषु रेखास्तु परिसङ्ख्यया॥ ७६.२१ ॥  
  
चतस्रस्तु प्रदातव्याः स्वरमध्ये तु भैरव।  
भिन्नानां च तथा वर्णाः सन्धयोऽष्टौ प्रकीर्तिताः॥ ७६.२२ ॥  
  
नेमयस्तु चतस्रोऽस्य सन्धिमध्येषु कीर्तिताः।  
अष्टारसंयुतं चक्रं चतुर्नेमिसमन्वितम्॥ ७६.२३ ॥  
  
बहिर्वेष्टनसंयुक्तं वर्णचक्रं प्रकीर्तितम्।  
मेषादीनां च राशीनामुदयास्तप्रतिज्ञया॥ ७६.२४ ॥  
  
इदमेव भवेच्चक्रं ज्ञानश्रीवृद्धि-कारकम्।  
इदं चक्रं लिखित्वा तु समभूमावुदङ्मुखः॥ ७६.२५ ॥  
  
प्राङ्मुखो वा लिखेद् वर्णाञ्च्छुचिरिष्टं नमन् गुरुम्।  
प्रदक्षिणं लिखेत् तस्मिन् वर्णास्तेष्वेव तु क्रमात्॥ ७६.२६ ॥  
  
पुरो नेमेवकारं तु रकारं चापि वै लिखेत्।  
अकारं वर्जयेद् दीर्घमीकारं च स्वरेषु वै॥ ७६.२७ ॥  
  
अकरादिक्षकारान्त ढ ट ञ ण वर्जितम्।  
प्रदक्षिणक्रमादेव लिखित्वा वर्णसञ्चयम्॥ ७६.२८ ॥  
  
स्वनामाद्यक्षरं गृह्य कुर्यात् तु गणनक्रमम्।  
मन्त्रस्याद्यक्षरं यावत् सिद्धाद्यं तत्र योजयेत्॥ ७६.२९ ॥  
  
नवैकपञ्चके सिद्धः साध्यः षड्युग्मपङ्किषु।  
त्रिसप्तकादशेष्वेव सुसुद्धः परिकीर्तितः॥ ७६.३० ॥  
  
द्वादशाष्टजतुर्थेषु भात्रवः परिकीर्तितः।  
सिद्धेनावाचिरात् सिद्धिः साध्यः कालेन सिध्यति॥ ७६.३१ ॥  
  
क्रमान्नाशयते शत्रुः सुसिद्धः सिद्धिदोऽचिरात्।  
यो यो वर्णक्रमः प्रोक्तो मन्त्रे दक्षिणगोचरे॥ ७६.३२ ॥  
  
वाम्याराधनमन्त्रेषु क्रमं शृण्विह भैरव।  
ऋलृद्वयं ङ ञ ण ना वर्ज्याश्च वर्णगोचरे॥ ७६.३३ ॥  
  
लिखेद् वामक्रमेणैव तत्र वर्णांस्तु मन्त्रवित्।  
नृसिंहार्कवराहाणां प्रसादप्रणवस्य च॥ ७६.३४ ॥  
  
एकाक्षरद्व्यक्षराणां न सिद्धादिविचिन्तनम्।  
बीजेतु चापि सर्वेषु दीक्षार्थेषु च भैरव॥ ७६.३५ ॥  
  
सिद्धादिचिन्ता नो कार्या ग्राह्यास्तु दश वश्यकम्।  
सुसिद्धं कामदं ग्राह्यं साध्यसिद्धविचारणात्॥ ७६.३६ ॥  
  
न ग्राह्यः शात्रवो धीरैर्गृहीत्वाप्नोति चापदम्।  
यो यस्यैकाक्षरो मन्त्रस्तन्नाम्ना स निगद्यते॥ ७६.३७ ॥  
  
सहितश्चन्द्रबिन्दुभ्यां तद्बीजमिति गद्यते।  
तथा शक्रो सकारः स्यात् सार्धचन्द्रः सबिन्दुकः॥ ७६.३८ ॥  
  
स एव शक्रबीजं स्यात् तथान्यत्रापि योजयेत्।  
मन्त्रोद्धारेषु सर्वत्र परतः परतः पुरः॥ ७६.३९ ॥  
  
पूर्वतोऽपि परे कार्यमनुक्तः पूर्वपक्षकः।  
यदा षोडशसाहस्रं वैष्मव्या मन्त्रसञ्चयम्॥ ७६.४० ॥  
  
चक्रे निरीक्ष्यते तत्र षोडशारं तु चक्रकम्।  
विंशतिस्तु सहस्राणि त्रिपुराया यदीक्षते॥ ७६.४१ ॥  
  
द्वात्रिंशारं तत्र चक्रं लेखनीयं सदा बुधैः।  
इदमेव महाचक्रं षोडशारादिकं कृती॥ ७६.४२ ॥  
  
कुर्यादधिकरेखाभिर्मन्त्रशुद्ध्यन्तरे सुत।  
इयं ते कथिता पुत्र मन्त्रसिद्धिरभीष्टदा॥ ७६.४३ ॥  
  
जानाति सम्यक् य इमां स जयी काममाप्नुयात्।  
रहस्यं परमं पुत्र प्रयोगादिप्रकारतः॥ ७६.४४ ॥  
  
वक्ष्यामि तत् समासेन शृणु वेताल भैरव।  
दन्तः पक्षविडालस्य तत्त्वचा परिवेष्टितः॥ ७६.४५ ॥  
  
निर्माल्येन तु वैष्मव्या तत् संवेष्टय गुणत्रयम्।  
तत् तद् वा वामसूत्रस्य तत्तन्मन्त्रेण मन्त्रितम्॥ ७६.४६ ॥  
  
गृहीत्वा दक्षिणे पाणौ मन्त्राणां शतमादितः।  
सञ्चयेदथ वैष्णव्या अष्टम्यां नियतेन्द्रियः॥ ७६.४७ ॥  
  
ततस्तु दक्षिणे बाहौ धार्यं यन्त्रोत्तमं बुधैः।  
ततो द्वादशसिद्धिः स्याद्धर्ताचेन्नात्रितित्तिलीम्॥ ७६.४८ ॥  
  
जयः सङ्ग्रामवादेषु शरीरस्याप्यरोगिता।  
वशकृद्राजपुत्राणां राज्ञामपि च सन्ततम्॥ ७६.४९ ॥  
  
भूतप्रेतपिशाचाश्च नो यान्ति नेत्रगोचरम्।  
योषितां समदानां तु वशकृच्चिन्तनात् सकृत्॥ ७६.५० ॥  
  
रुधिराणां श्लेष्मणा च धातूनां स्तम्भनं तथा।  
तेजसां स्तम्भकं चैव चक्षुस्तेजः प्रदं तथा॥ ७६.५१ ॥  
  
मूर्ध्नि पक्षविडालस्य हस्तं दत्त्वा शतत्रयम्।  
वैष्मवीतन्त्रमन्त्रं तु जप्त्वा तं स्थापयेद् गृहे॥ ७६.५२ ॥  
  
तं विडालं तु या पश्येन्मलिनी वनिता सुत।  
नापुत्रा सा भवित्री तु कदाचिदपि भैरव॥ ७६.५३ ॥  
  
तादृक् पक्षविडालस्तु यस्य तिष्ठति मन्दिरे।  
मृतापत्यापि तद्गेहे जीवत्पुत्रा प्रजायते॥ ७६.५४ ॥  
  
कोकिलो भृङ्गराजो वा चकोरो वा शुकोऽथवा।  
वैष्णवीतन्त्रमन्त्रेण मन्त्रितो यत्र तिष्ठति॥ ७६.५५ ॥  
  
विघ्नं न मन्दिरे तस्य भवितृ सुप्रजा भवेत्।  
न सर्पास्तत्र गच्छन्ति गताः खादन्ति नो नरान्।  
नारी न बन्धकी तस्य मन्दिरेऽपि प्रजायते॥ ७६.५६ ॥  
  
पञ्चमूर्तेश्चण्डिकाया निर्माल्यानि च पञ्चमः॥ ७६.५७ ॥  
  
तेषाँ वलीनां मांस्न स्थाल्यां पक्त्वा दिनत्रयम्।  
अष्टम्यां तत्पुनर्देव्यै दत्त्वा तन्मन्त्रमन्त्रितैः॥ ७६.५८ ॥  
  
तोयौर्भ्युक्ष्य भुञ्जीयान्मनसा चिन्तयेच्छिवाम्।  
तस्मिन् भुक्ते तु दीर्घायुजंरा शोकविवर्जितः॥ ७६.५९ ॥  
  
तेजस्वी शत्रुदमनः कविर्वाग्मो च जायते।  
ललाटे मूर्ध्नि कण्ठे च बाह्वोः पाण्योस्तथा हृदि॥ ७६.६० ॥  
  
वैष्णवीतन्त्रमन्त्रस्य यानि चाष्टाक्षराणि च।  
लिखित्वा तानि चैतेषु स्थानेषु मन्त्रविद् बुधः॥ ७६.६१ ॥  
  
कुङ्कुमं क्षीरमलयजातपङ्कः सुयावकैः।  
अष्टम्यां संयतो भूत्वा नवम्यां प्रथमं नरः॥ ७६.६२ ॥  
  
प्रतिष्ठाने न्यस्य करमष्टावष्टौ जपेद् बुधः।  
आवर्तनेन मन्त्राणां ततोऽनु पूजयेच्छिवाम्॥ ७६.६३ ॥  
  
ततस्तस्मिन् दिने देव्यै विजातीयं वलित्रयम्।  
दत्त्वा सहस्रं मन्त्रस्य सङ्ख्यया जपमारभेत्॥ ७६.६४ ॥  
  
जपान्ते तु हविर्भुक्ता संयतो रजनीं नयेत्।  
एवं सकृत्कृते पुत्र रणे तस्य पराजयः॥ ७६.६५ ॥  
  
कदाचिदपि नो भूयान्न च वादेषु शास्त्रतः।  
विधिमेवं सकृत्कृत्वा रणकाले यथा तथा॥ ७६.६६ ॥  
  
सदा लिखेत् क्षत्रियस्तु विजयाय रणेषु च।  
अपरं तु रणाष्टाङ्गं गुह्यमेतत् प्रकीर्तितम्॥ ७६.६७ ॥  
  
अनेनैव तु गुह्येन विजयी त्वं भविष्यसि।  
इति नौ कथितं सर्वं गुह्याद् गुह्यतरं शुभम्॥ ७६.६८ ॥  
  
सुखसम्पत्करं मन्त्रं यन्त्रतन्त्रसमन्वितम्।  
यच्छ्रोतुं त्रिदशाः सर्वे नित्यं वाञ्छन्ति चामृतम्॥ ७६.६९ ॥  
  
तदिदन्ते समाख्यातं पुत्र वेताल भैरव।  
एतत् सर्वं नदो ज्ञात्वा तत्त्वतः पुत्र भैरव॥ ७६.७० ॥  
  
स कामानखिलान् प्राप्य नित्यं कैवल्यमाप्नुयात्।  
शृणोति यः सकृदिदं कथ्यमानो द्विजोत्तमैः॥ ७६.७१ ॥  
  
न तस्य विघ्ना जायन्ते नापुत्रः स च जायते।  
दीर्घायुर्बलयुक्तश्च नित्यं प्रमुदितः कृती।  
वाञ्चितार्थमवाप्नोति देवीगृहमवाप्नुयात्॥ ७६.७२ ॥  
  
गच्छतं कामरूपान्तःपीठं नीलाचलाह्वयम्॥ ७६.७३ ॥  
  
कामाख्यानिलयं गुह्यं कुब्जिकापीठसञ्ज्ञकम्।  
आकाशगङ्गा यत्रास्ति तज्जलैरभिषिच्य च॥ ७६.७४ ॥  
  
तत्राराधयतं पुत्रौ महामायां जगन्मयीम्।  
सा प्रसन्नाचिराद् देवो वरदा नौ भविष्यति॥ ७६.७५ ॥  
  
॥और्व्य उवाच॥  
इत्युक्त्वा वृषभारूढस्तदा वेतालभैरवौ।  
स पुत्रौ तु परित्यज्य तत्रैवान्तरधीयत॥ ७६.७६ ॥  
  
ततस्तौ नाटक शैलं परित्यज्य तपस्विनौ।  
आसेदतुर्महात्मानं वसिष्ठं ब्रह्मणः सुतम्॥ ७६.७७ ॥  
  
स तु सन्ध्याचलगतस्तौ दृष्ट्वा समुपस्थितौ।  
सभाजयामास मुनिः शिष्यवत् तौ हरात्मजौ॥ ७६.७८ ॥  
  
ततस्तस्योपदेशेन वसिष्ठस्य महात्मनः।  
जग्मतुस्तौ महाशैलं नीलं कामाख्ययागतम्॥ ७६.७९ ॥  
  
तत्र गत्वा महात्मानौ वैष्णवीतन्त्रगोचरम्।  
आदाय जातां तां देवीं महामायां जगन्मयीम्॥ ७६.८० ॥  
  
भैरवाख्यस्य लिङ्गस्य निकटस्थौ शिवात्मनः।  
आकाशगङ्गामाप्लाव्य स्थण्डिले मण्डलोत्तमम्॥ ७६.८१ ॥  
  
विधाय नरशार्दूलौ जेपतुर्मन्त्रमुत्तमम्।  
तौ जप्त्वा विधिवन्मन्त्रं सिद्धमष्टाक्षरात्कम्॥ ७६.८२ ॥  
  
वेतालस्य तथासाध्यमष्टलक्षाणि सङ्ख्यया।  
त्रिभिर्वर्षैस्तु लक्षाणां चतुर्णामन्ततस्ततः॥ ७६.८३ ॥  
  
त्रिधा पुरश्चरणं च तौ भक्त्या समकुर्वताम्।  
यद्यदुत्तरतन्त्रोक्तं कल्पोक्तं पूजने कृतम्॥ ७६.८४ ॥  
  
तत्सर्वं चक्रतुस्तौ तु तं त्रिहायणसंवृतौ।  
कामाख्या त्रिपुरादीनामन्यासामपि पूजनम्॥ ७६.८५ ॥  
  
सकृत्कृत्वा पीठयात्रां चेरतुर्विधिवत् तदा।  
एवं तौ बद्धकवचौ कृतन्यासौ हरात्मजौ॥ ७६.८६ ॥  
  
सुप्रीता चानुजग्राह महामायाऽथ तौ तदा।  
ध्यानस्थयोस्तु जपतोर्यजतोश्च जगन्मयो॥ ७६.८७ ॥  
  
शिवलिङ्गं विनिर्भिद्य तदा प्रत्यक्षतां गता।  
तस्यां विनिर्गतायां तु शिवलिङ्गं त्रिधाऽभवत्॥ ७६.८८ ॥  
  
भैरवो भैरवी चेति हेरुकश्च तथा त्रयः।  
तां ददर्श तदा देवीं वेतालो भैरवस्तदा।  
यथा ध्यानगता दृष्टा बहिश्चापि तथा तथा॥ ७६.८९ ॥  
  
तां दृष्ट्वा चारुसर्वाङ्गी पीनोन्नतपयोधराम्॥ ७६.९० ॥  
  
बरदाभयहस्तां च सिद्धसूत्रासिधारिणीम्।  
रक्तपद्मप्रतीकाशां सितप्रेतासनस्थिताम्॥ ७६.९१ ॥  
  
निमील्य नयनद्वन्द्वं तदा वेतालभैरवौ।  
त्राहि त्राहि महामाये ऊचतुस्तौ मुहुर्मुहुः॥ ७६.९२ ॥  
  
ततस्तया महादेव्या तेजसाप्यायि तु तौ।  
पस्पर्श वरहस्तस्य चाग्रभागेन वैष्णवी॥ ७६.९३ ॥  
  
आप्यायितौ ततस्तौ तु स्पृष्टावपि तथा पुनः।  
आसेदतुश्च देवत्वं मनुष्यत्वं विहाय च॥ ७६.९४ ॥  
  
देवभूतौ तदा तौ तु महामायां जगन्मयीम्।  
स्तुतिभिर्नतिभिश्चेति तदा तुष्टुवतुः शिवाम्॥ ७६.९५ ॥  
  
॥वेतालभैरवावूचतुः॥  
जय जय देवि सुरगणार्चितपङ्कजे  
विश्वस्य भूतिभाविनी शशिमौलि-केलिभाविनि गिरिजे।  
नेत्रत्रयनिर्जितविवस्वद्विधुवह्लिकान्तितुलितकमलजे मध्यनेत्रनतभ्रू भङ्गभक्तरक्तमतिचयज्वायकविमलजे॥ ७६.९६ ॥  
  
आज्ञाचक्रान्तशान्तनवकोटिकरोटितुल्यकान्त शान्तशशधरे।  
बहुमायकायभोगयोगतरङ्गसारस्य पद्मवसुचरे॥ ७६.९७ ॥  
  
त्रिनाडिनीतमध्यबद्धविष्किरवल्लभशुभसुषुम्नसमाधारपरे।  
विबुधरत्नविमोदिविश्वमूर्तिमहोमयानवसि षट्चक्रधरे॥ ७६.९८ ॥  
  
आदिषोडशचक्रचुम्बितचारुदेहपीनतुङ्गकुचाचलालिगितभूमिमध्यनागशाकगते  
पङ्कजातकमूलमणिचतुर्बाहुयुते।  
ज्ञानतालकमन्त्रतन्त्रयोगियोगनिबद्धसारसूतभङ्ग विनोदकृते।  
आत्मतत्त्वपरैकशाररत्नहारकमुक्तिसूक्तिविवेकसितप्रेतरते॥ ७६.९९ ॥  
  
रत्नसारसमस्तसङ्गतरङ्गरागवियोगिमन्त्रशान्तपुरविशेषकृते।  
योगिनीगणनॉत्यभृत्यभावननिबद्धनद्धहारकङ्कणमुख्यभूषणपते।  
साट्टहासविनोदमोदितमुक्तकेशसुरेशनिबद्धदेहपुटे।  
देहि देवि शोकशोचनबन्धमोचनपापशातनशुद्धमते॥ ७६.१०० ॥  
  
सर्वविद्यात्मिकां गुह्यां मन्त्रयन्त्रमयीं शिवाम्।  
प्रणमामि महामायां लोके वेदे च कीर्तिताम्॥ ७६.१०१ ॥  
  
परापरात्मिकां नित्यां साध्याधारैकसंस्थिताम्।  
कामाह्लादकरीं कान्तां त्वां नमामि जगन्मयोम्॥ ७६.१०२ ॥  
  
प्रपञ्चपरमव्यक्तं जगदेकविवर्धिनि।  
प्रभावनेनार्धरक्ताङ्गि देवि तुभ्यं नमोऽस्तु ते॥ ७६.१०३ ॥  
  
कामाख्या नित्यरूपाख्या महामाया सरस्वती।  
या लक्ष्मीर्विष्णुवक्षःस्था नामावो ह्यच्युतां शिवाम्॥ ७६.१०४ ॥  
  
मन्त्राणि यस्यास्तन्त्राणि सहस्राणि च षोडश।  
मन्त्रयन्त्रात्मके तुभ्यं नम्ऽस्तु मम पार्वति॥ ७६.१०५ ॥  
  
॥और्वउवाच॥  
इति स्तुता ततस्ताभ्यां महामाया जगत्प्रसूः।  
उवाच मुदिता चेति वरं वरयतं युवाम्॥ ७६.१०६ ॥  
  
प्रत्यक्षतो महामायां पूर्ववद् ध्यानगोचराम्।  
तौ दृष्ट्वा भर्गतनयौ प्राहतुश्चेदमुत्तमम्॥ ७६.१०७ ॥  
  
॥वैतालभैरवावूचतुः॥  
देव्यनेन शरीरेम भवत्याः शङ्करस्य च।  
प्रार्थये शाश्वतीं सेवां नित्यं यावद्रविः शशी॥ ७६.१०८ ॥  
  
नान्यं वरं सोधयावो माये त्वत्तो जगन्मयि।  
अन्यथा तव भक्त्यैव स्थास्यावो गिरिकन्दरे॥ ७६.१०९ ॥  
  
॥और्वउवाच॥  
एवमुक्ता ततस्ताभ्यां महामाया जगन्मयी।  
एवमस्त्विति चोवाच भवत्येवं मुहुर्मुहुः॥ ७६.११० ॥  
  
एवं सिद्धिर्जगद्धात्री प्रोक्ता स्वस्याथ चूचुके।  
निष्पीड्य कारयामास क्षीरधाराद्वयं शिवा॥ ७६.१११ ॥  
  
ततस्तु निःसृतं क्षीरं पाययामास भैरवम्।  
वेतालं च महाराज पिबतस्तौ च तत् तदा॥ ७६.११२ ॥  
  
पीत्वा तौ च तदा क्षीरं देवत्वं प्राप्य शाश्वतम्।  
अजरौ चामरौ भूती महातेजस्विनौ शुभौ॥ ७६.११३ ॥  
  
तस्यास्तु क्षीरममृतं तत् पीत्वा तौ महाबलौ।  
पीयूषपानात् सजातौ ततस्तौ प्राह वैष्णवी॥ ७६.११४ ॥  
  
गणानां देवदेवस्य भवतस्चाधिपौ युवाम्।  
द्वाःस्थौ च नित्यमासन्नौ नन्दिवद् भवतं सुतौ॥ ७६.११५ ॥  
  
इत्युक्त्वा हरसम्मत्या महामाया जगन्मयी।  
योगिनीगणसंयुक्ता तत्रैवान्तरधीयत॥ ७६.११६ ॥  
  
अन्तर्हितायां तस्यां तु तदा वेतालभैरवौ।  
मुदितौ परमप्रीतौ कृतकृत्यौ बभूवतुः॥ ७६.११७ ॥  
  
अथागच्छद् देवगणैः सार्धं सप्रमथो हरः।  
सभाजयितुमत्यर्थं पुत्रौ वेतालभैरवौ॥ ७६.११८ ॥  
  
तावासाद्य महादेवस्तदा नीलाह्वयं गिरिम्।  
सकलं दर्शयामास पीठं तु स्थानभेदतः॥ ७६.११९ ॥  
  
कामाख्याया गुहां तत्र दर्शयित्वा मनोभवाम्।  
ततः स्वीयां कामगुहां चायाच्छत्रं स्वमालयम्॥ ७६.१२० ॥  
  
स्वकीयं पञ्चमूर्तीनां संस्थानं चाप्यदर्शयत्।  
कामरूपस्य सकलं पीठं देवमयं तथा॥ ७६.१२१ ॥  
  
प्रत्येकं दर्शयामास क्रमतस्त्रिपुरान्तकः।  
प्रथमं करतोयाख्यां सत्यगङ्गा सदाशिवाम्।  
पुण्यतोयमयीं शुद्धां दक्षिणाब्ध्येकगमिनीम्॥ ७६.१२२ ॥  
  
॥ इति श्रीकालिकापुराणे वेतालभैरवयोः सिद्धिलाभो नाम षट्सप्ततितमोऽध्यायः॥ ७६ ॥