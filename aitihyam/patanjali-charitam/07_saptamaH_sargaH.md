+++
title = "07 सप्तमः सर्गः"

+++


  

सप्तमः सर्गः।

  

विदधत्क्रियाः शुभतराः परस्परं  
प्रविभिन्नवर्णविलसत्परिग्रहः ।   
निगमश्चतुर्भिरिव साधुभिः स्वरै-  
स्तनयैरथ द्विजवरो व्यरोचत ॥ १ ॥   
  
यमजीजनत्प्रथमवर्णकन्यका  
तनयं द्विजो वररुचिं तमाख्यया ।   
स्वयमाजुहाव कतवंशजन्मनः  
पदशास्त्रवार्तिककृतः पवित्रया ॥ २ ॥  
  
यमसूत चन्द्रमिव सिन्धुवीचिका  
नृपकन्यकास्य विततान नाम सः ।   
भुवि सोऽयमर्क इव विक्रमे भवे-  
दिति विक्रमार्क इति विश्रुतं भुवि ॥ ३ ॥  
  
वचसैव भर्तुमयमर्हति स्वयं  
वसुधां नयानयविभागचुञ्चुना ।  
इति वैश्यजातनुभुवः स भट्टिरि-  
त्यभिधां चकार भटिधातुवाच्यवित् ॥ ४ ॥   

  
धरणीं बिभर्ति दशभिः शिरःशतैः  
प्रलये हरिष्यति च यो विषार्चिषा ।   
फणिनोऽस्य भर्तृहरिरित्यभिख्यया  
स समाह्वयच्चरमवर्णजासुतम् ॥ ५ ॥  
  
सुदृशां तदा सुतमुखानि दृष्टयो  
मधुरस्मितानि मुहुरालुलोकिरे ।   
कमलानि गाढकुतुकाः कुमुद्वती-  
तरलालिपङ्क्तय इव क्षपात्यये ॥ ६ ॥   
  
चरणं करद्वयगृहीतमेककं  
शिशुभिर्निवेशितमशोभतानने ।   
शशिनि प्रपन्नमिव पूर्वमिन्दिरा-  
कमलद्वयेन विधिपीठपङ्कजम् ॥ ७ ॥   
  
शिशवस्तदा ददृशिरे महीतले  
नमिताननाः सुलभजानुचंक्रमाः  
फणिनं सहस्रवदनं प्रशासितुं   
स्वधियेव विश्वमधरं विविक्षवः ॥ ८ ॥   
  
अकृताहिरज्जुगिरिमन्थसंग्रहं  
प्रबलासुरामरकुलानपेक्षणम् ।   
अपकालकूटभयमादृतः पपौ  
सुतजल्पितामृतरसं स भूसुरः ॥ ९ ॥   
  
जननीकराग्रमवलम्ब्य पाणिभि-  
र्भवनाङ्गणे यदवलन्त बालकाः ।   
क्षितिमण्डले स किल तस्य पुत्रिता-  
यशसामभूद्दिगवलम्बनक्रमः ॥ १० ॥  

जनकस्ततो विहितमक्षरक्षण-  
ग्रहणं निरीक्ष्य शिशुभिस्त्रिहायणैः ।   
सति यौवने कथममी न भाविनः  
श्रुतवन्त इत्ययममोदत स्वयम् ॥ ११ ॥   
  
उपनीय तानुपदिदेश स श्रुती-  
स्तनयं सुबुद्धिमपि तुर्यमन्तरा ।   
स्वयमेव तास्तमचिरात्तु वव्रिरे  
चतुरं विलासिनमिवान्ययोषितः ॥ १२ ॥   
  
अथ द^([\[१\]](#cite_note-1))र्शनानि षडपि न्यवेशय-  
त्तनयेषु स त्रिषु न चान्तिमे द्विजः ।  
अभजन्त तानि तमगेषु वर्षति  
स्तनयित्नुरब्धिमुदकानि यान्ति हि ॥ १३ ॥   
  
तनयानपाठयदयं पतञ्जले-   
र्महतीं कृतिं मतिमतां गणैः सह ।   
पठने तु भर्तृहरिरुत्सुकोऽपि तै-  
र्विनिवारितश्चरमवर्णभूरिति ॥ १४ ॥   
  
विजने जगाद पितरं कृताञ्जलि-  
र्विनयेन भर्तृहरिराचरन्नमः ।   
म^([\[२\]](#cite_note-2))हनीयपाणिनिमतानुकूलया   
लवलीसुगन्धपदबन्धया गिरा ॥ १५ ॥   

भगवन्पतञ्जलिरभून्महीतले  
भवदाकृतिः प्रथयितुं निजां कृतिम् ।   
इति वर्णयन्ति मुनयः पुराविदो  
मम तेन भाष्यपठने मनोरथः ॥ १६ ॥  
  
कुहरं विधाय किमपि क्षमातले  
कुरु मामिहस्थमुपरिस्थितो भुवि ।   
पठतश्च पाठय कृतिं पतञ्जले-  
र्यदहं पठेयमनवेक्षितोऽखिलैः ॥ १७ ॥   
  
कतमोऽपि मामपि भवन्तमन्तरा  
कमनीय एव किल रश्मिरायतः ।  
चलयेयमेनमथ चोद्यमस्ति चे-  
न्मम तत्र भाष्यमसकृत्प्रबोधय ॥ १८ ॥  
  
विहितं यदीत्थमतिसंहिता बुधा  
निखिला भवन्ति भवति श्रुतं च मे ।  
फणिभाष्यमान्तमपि चिन्त्य सिद्धये  
किमपि प्रसीद मयि तत्कृपानिधे ॥ १९ ॥  
  
इति पुत्रवाक्यमवकर्ण्य सोऽब्रवी-  
दिदमेवमस्तु भवतो यथेप्सितम् ।   
शृणु वत्स किंचिदवधाय मे वचो   
गुरुसंप्रदायपदवीसमागतम् ॥ २० ॥  
  
यदि गौतमस्य मतमप्रतिष्ठितं  
यदि जैमिनेः श्लथयितुं क्षमं नयैः ।   
यदि भिक्षुशास्त्रमिदमाविलं खलै-  
र्न तथा पतञ्जलिमतं तु दुष्यति ॥ २१ ॥  

इतरस्य शास्त्रनिचयस्य कारका  
मनुजेषु केचन परं तु तापसाः ।  
भगवाञ्जगद्भरणसंहृतिक्षमः  
फणिराज एव पदशास्त्रभाष्यकृत् ॥ २२ ॥  
  
अशुचिं शठं विषयलुब्धमास्तिक-  
द्विषमप्रवृत्तगुरुशास्त्रभक्तिकम् ।   
यदि शिष्यमानयति भाष्यमुद्गृण-  
न्विपदं तयोर्वदति दृग्गत: फणी ॥ २३ ॥   
  
प्रयतः प्रसन्नहृदयो जितेन्द्रियः।  
प्रवणो महत्सु गुरुशास्त्रभक्तिमान् ।   
फ^([\[३\]](#cite_note-3))णिनः कृतिं पठति चेन्न हीयते  
न भजत्यघं न गुरुणा विरुध्यते ॥ २४ ॥   
  
प्रथमं विचिन्तय गतिं तथा गतां   
पदसूत्रवार्तिककृतोर्द्वयोरपि ।   
फ^([\[४\]](#cite_note-4))णिशिष्यचेष्टितमपि श्रुतं ततो  
बहुविघ्नमेव पदशास्त्रशीलनम् ॥ २५ ॥   
  
कुशलाय वृद्धिरिति सिद्ध इत्यथे-   
त्युदितं पदत्रयमुपक्रमे कृतेः ।  
यदृषित्रयेण प^([\[५\]](#cite_note-5))ठतां निरागसां   
मत एव मङ्गलमु^([\[६\]](#cite_note-6))देत्यनिर्गलम् ॥ २६ ॥  
  
प्रथ^([\[७\]](#cite_note-7))मोत्तरस्य फलमाह्निकस्य य-  
त्पठने पतञ्जलिरनल्पमब्रवीत् ।  

उपलक्षणं तदखिलाह्निकावले-  
र्महतः फलस्य विवृतं मनीषिभिः ॥ २७ ॥   
  
यदि रक्षसा यदि गणैर्यदि ग्रहै-  
र्यदि चामयेन परिगृह्यते द्विजः ।   
स पतञ्जलेरहरहः पठन्कृतिं  
द्रुतमश्रुते सुखमिति प्रचक्षते ॥ २८ ॥  
  
न च तुर्यवर्णवनितासुतस्य ते  
कथमागमाङ्गपदभाष्यसंस्तवः ।   
इति शङ्क्यमस्ति यदसि त्वमात्मवि-  
न्न भवादृशे विधिनिषेधयोग्यता ॥ २९ ॥   
  
इति जल्पितं जनयितुर्निशम्य स  
प्रतिपद्यते स्म परमं तु विस्मयम् ।   
क्षितिगर्भमन्दिरगतः पतञ्जले-  
रपठीत्कृतिं च बुधकुञ्जराद्गुरोः ॥ ३० ॥   
  
पठिते पतञ्जलिनिबन्धने द्विजः  
कृतदारकर्मणि च पुत्रमण्डले ।   
शुकशिष्यगौडपदगुर्वनुग्रहा-  
च्चरमाश्रमं सुरनदीं च शिश्रिये ॥ ३१ ॥   
  
चतुराननेन विधिनेव मुञ्चता  
समधिष्ठितं जगदशेषमात्मनि ।  
भजतामुना परमहंससेव्यता-  
मथ विश्वनाथपुरमाददे श्रियम् ॥ ३२ ॥   
  
यदुदञ्चितध्वजपटे समीरणैः  
कृतनर्मघर्मकणिकानिवारणे ।

निपतन्ति नीलनलिनत्विषो नभ-  
श्चरसिद्धचारणपुरंध्रिदृष्टयः ॥ ३३ ॥  
  
दिवसात्ययेषु सुरमुग्धसुभ्रुवो  
दिवि विस्मितप्रियहठाहृतांशुकान् ।  
कुचकुड्मलान्पिदधते ससंभ्रमं  
यदुदग्रकेतनदुकूलपल्लवैः ॥ ३४ ॥  
  
सततं यदीयसदनाग्रवासिन-  
स्तरुणव्रजस्य तरलं दृगञ्चलम् ।   
रमयन्ति संनिहितनन्दनद्रुम-  
स्तबकग्रहोद्यतभुजामरीस्तनाः ॥ ३५ ॥   
  
यदुदग्रसौधभुवि बिम्बविभ्रमे-  
ष्वधरेषु नन्दनशुकैर्निपातिभिः ।   
जनिते भये दधति मुग्धसुभ्रुवां  
परिरम्भसंभ्रमसुखं विलासिनः ॥ ३६ ॥   
  
सुरकुञ्जरे स्पृशति शुण्डयाम्बुज-  
स्तबकोऽयमित्यमरसिन्धुबिम्बितौ ।   
स्वपयोधरौ यदतितुङ्गसौधगा   
सुदती पतिं सभयमेत्य सस्वजे ॥ ३७ ॥   
  
रजनीषु यन्मणिशिरोगृहस्थिताः  
प्रियपाणिपङ्कजनिपीडितोरवः ।  
सुदृशोऽनिलं च्युतवतंसपल्लवाः  
स्तुवते विधूनसुरदीर्घिकोत्पलम् ॥ ३८ ॥   
  
निशि यद्विहारमणिकुट्टिमाङ्गणे  
गलितो वधूचिकुरमल्लिकाचयः ।  

प्रतिबिम्बितादुडुगणाद्विभिद्यते   
निजसौरभेण निबिडीकृतालिना ॥ ३९ ॥   
  
घनयावकाङ्कनिजपादमुद्रितं  
नवहंसतूलशयनं सखीजने ।   
निपुणं विलोकयति यत्र मुग्धया  
सपदि न्यमज्जि महति त्रपाम्बुधौ ॥ ४० ॥   
  
तरुणी गृहाग्रमधिरुह्य दृष्टव-  
त्यमरीः सहस्रमनिमेषलोचनाः ।   
रमणस्य यत्र मणिसालभञ्जिका-   
निकटेऽपि नानुमनुतेऽधरग्रहम् ॥ ४१ ॥   
  
मकरीविलेखनविधौ नवोढया  
विवृतौ निरीक्षितुमुरोजकुड्मलौ ।  
अपि संवृतस्फटिकभित्तिमन्तरा  
बत यत्र निन्दति यु^([\[८\]](#cite_note-8))वा विवृण्वतीम् ॥ ४२ ॥   
  
परिरम्भचुम्बनविधायिदम्पति-  
प्रतिमामवेक्ष्य यदगारभित्तिषु ।   
रहसि प्रियेण शयने सहस्थितिः ।  
कियदन्वमन्यत परं नवोढया ॥ ४३ ॥   
  
शिखिपिच्छकस्य समवेक्ष्य चन्द्रकं   
वलभीविटङ्कपटलावलम्बिनः ।  
यदुदारसद्मनि नवोढया सखी-   
नयनभ्रमादपसृतं प्रियान्तिकात् ॥ ४४ ॥

रमणस्य यत्र वसतोऽपि दूरतः  
प्रतिबिम्बमेव मणिभित्तिदर्शितम् ।   
परिरब्धुमुद्यतभुजा नवा वधू-   
र्विजनेऽपि हन्त विरराम केवलम् ॥ ४५ ॥  
  
कुपितां निशम्य रमणीं नवागसा  
दयितेन तीव्रमनुनेतुमीयुषा ।   
यदगारसीम्नि मणिसालभञ्जिका  
प्रणता भिया परिहसत्सखीजनम् ॥ ४६ ॥   
  
निशि यत्र वेश्मनि विधूपलस्फुर-  
द्वलभीवलीकगलदम्बुशीतले ।   
तरुणो निदाघसमयेष्वपि प्रिया-  
कुचकुम्भगाढपरिरम्भमातनोत् ॥ ४७ ॥   
  
घनसारपङ्ककलिते तपागमे  
यदगारकुट्टिमतले युवा गतः ।  
निपतिष्यतीमिव सखीजनान्तिका-  
च्चलितां सलीलमबलां करेऽग्रहीत् ॥ ४८ ॥   
  
जलदागमे जलजलोचनाः पुन-  
र्द्दढबद्धजालककवाटमालयम् ।   
अधिशय्य यत्र रमणादधीयते  
चिरकालविस्मृतमिव स्मरागमम् ॥ ४९ ॥   
  
न हि कश्चिदस्ति किल भिक्षुको जनो  
यदधिष्ठितेषु धनधान्यशालिषु  
परिधातुमप्यसुलभैकवाससं  
भवमन्तरेण धृतभैक्षभाजनम् ॥ ५० ॥

वसनानि वा मणिविभूषणानि वा  
सुलभानि यत्र धनिषु प्रदातृषु ।   
नटतस्त्विहादिजटिलस्य किं ब्रुवे  
वसनं दिगाभरणमस्थिमण्डलम् ॥ ५१ ॥   
  
म^([\[९\]](#cite_note-9))णिकर्णिकां गतवता शरीरिणा  
श्रुतिभूषणं किमपि यत्र लभ्यते ।   
इति विस्मयः क इह तत्किलाद्भुतं  
यदसावुपागमदहीनकङ्कणम् ॥ ५२ ॥   
  
मणिकर्णिकाम्भसि तनूस्त्यजन्ति ये  
मनुजास्ततोऽपहृतकोशपञ्चकाः ।   
अपि यत्र मुञ्चति मृ^([\[१०\]](#cite_note-10))डो न हि क्षणं  
स तथाविधः कितवशेखरो न किम् ॥ ५३ ॥   
  
श्रवणे किमप्युपदिशन्विभूतिम-  
प्यलिकेऽर्पय^([\[११\]](#cite_note-11))न्नुरसि चास्थिमालिकाम् ।   
हरते स यत्र मणिकर्णिकातटे ।  
जटिलो यदस्ति जगतीह देहिनाम् ॥ ५४ ॥   
  
निखिलस्मृतीरयमतीत्य वर्ततां  
गिरिशो न दण्डधरतो बिभेतु वा ।   
करुणाकरोऽप्यपहरन्कथं नृणां  
तनुमेव यत्र न पुनः प्रयच्छति ॥ ५५ ॥  
  
स्वतनूरपास्य मणिकर्णिकातटे  
सहसा विमुक्तिमनुधावतां नृणाम् ।

मनसो गुणास्त्रय इव च्युता बभु-  
र्मणिविद्रुमेन्द्रमणयो यदापणे ॥ ५६ ॥   
  
परिशुद्धिदापि बत यत्र जाह्नवी  
म^([\[१२\]](#cite_note-12))लिनीकरोति किल मज्जतां गलान् ।   
कथये किमन्यदतिशीतलापि सा ।  
घटयत्यहो करतले हुताशनम् ॥ ५७ ॥   
  
सरिदन्तरे ज^([\[१३\]](#cite_note-13))लमशीलितं नृणा-  
मवगाढमाशु तुदते परं शिरः   
बत यत्र दिव्यसरितस्तु तत्पुनः  
कुरुतेऽधिरुह्य सततं च पञ्चधा ॥ ५८ ॥  
  
स्तुतिपात्रमस्तु सुरदीर्घिका कथं   
यदियं यद^([\[१४\]](#cite_note-14))न्तरचरी निमज्जताम् ।   
समये करे च निटिले च पावकं  
विनिधाय पाययति हा महाविषम् ॥ ५९ ॥  
  
यदि धर्तुमिच्छति करोटिकास्रजं  
यदि कर्णवेष्टनमहिं चिकीर्षति ।  
यदि वा पिपासति विषं जनस्तदा   
विदधातु यत्र विबुधापगाप्लवम् ॥ ६० ॥  
  
शुचिरद्रिजारमणनेत्रनिर्गतः  
प्रथमो ददाह किल का^([\[१५\]](#cite_note-15))ममूष्मलम् ।  
इति शीतलः सुरनदीझरो नृणा-  
मपरोऽपि यत्र षडरीनपोहति ॥ ६१ ॥

  
मनुजाय यत्र मणिकर्णिकातटे   
स तु तस्य जल्पति मनुं तनुत्यजे ।   
अपि यः पिशाचनिचयस्य नायकः   
कपयः प्रपत्तिमथ यस्य कुर्वते ॥ ६२ ॥   
  
निजचापभिन्निजनिषङ्गभङ्गकृ-  
न्निजभक्तपङ्क्तिगलदारणो रणे ।   
इति यत्र भूतपतिरीर्ष्ययेव त-  
त्पदमर्पयत्यहह पामरेष्वपि ॥ ६३ ॥   
  
स^([\[१६\]](#cite_note-16)) तु विश्वनाथपुरमावसन्यतिः   
समुपेयुषां सदसती हि वस्तुनी ।   
वचनेन चञ्चुकलनेन विष्टपे   
विविवेच हंस इव दुग्धपाथसी ॥ ६४ ॥  
  
उपसंहृतेन विषयानुधावना-  
त्परमे स्व एव परिनिष्ठितेन च ।   
समवृत्तिना सहृदयेन पप्रथे  
सुखदुःखयोः सखिसपत्नयोरपि ॥ ६५ ॥  
  
स्वपनप्रपञ्चसदृशं जगत्त्रयं  
विदुषा मृषा मरुमरीचिवारिव ।   
अमुना स्वरूपमवशेषितं धिया  
परमात्मबोधसुखमात्रलक्षणम् ॥ ६६ ॥   
  
सुरसिन्धुरोधसि गिरीशसंनिधा-   
वतिनीय तत्र कियतोऽप्यनेहसः ।

  
विरहासहैरनुगतः स योगिभिः  
परिपावनं बदरिकाश्रमं ययौ ॥ ६७ ॥   
  
ब्रह्माद्वैतं पश्यताशेषविश्वं  
गोविन्दखामीति गीतेन लोके ।  
पुण्यक्षेत्रे तत्र नारायणीये  
कांश्चित्कालानाश्रमे तेन तस्थे ॥ ६८ ॥  
  

  
इति श्रीयज्ञरामदीक्षितपुत्रस्य श्रीरामभद्रयज्वनः कृतौ पतञ्जलिचरिते  
सप्तमः सर्गः ।


_________


1.  [↑](#cite_ref-1) षड् दर्शनानि. तदुक्तं शास्त्रनिर्णेये--  
    ‘कपिलस्य कणादस्य गौतमस्य पतञ्जलेः ।  
      
    व्यासस्य जैमिनेश्चैव दर्शनानि षडेव तु ॥'
2.  [↑](#cite_ref-2) पञ्चदशश्लोकस्योत्तरार्धस्तदनन्तरीयस्य पूर्वार्धश्च
    ख-पुस्तके न स्तः
3.  [↑](#cite_ref-3) ‘सुकृती कृतिं’ ख.
4.  [↑](#cite_ref-4) ‘फणिशिष्यचेष्टितमपि द्रुतं’ क.
5.  [↑](#cite_ref-5) ‘पठितान्निरागसां’ क.
6.  [↑](#cite_ref-6) ‘उदेत्यनर्गलम्’ क.
7.  [↑](#cite_ref-7) ‘प्रथमोत्तमस्य’ क.
8.  [↑](#cite_ref-8) ‘युवा विवृण्विति' क.
9.  [↑](#cite_ref-9) अयं श्लोकः ख-पुस्तके नास्ति.
10. [↑](#cite_ref-10) ‘मृडोनभीक्षणं' इति ख-पुस्तके वर्तते. अतश्चिन्तनीयः
    को वा पाठः शुद्ध इति.
11. [↑](#cite_ref-11) 'अर्पयन्शिरसि' क.
12. [↑](#cite_ref-12) 'मलिनीकरोति बत' क.
13. [↑](#cite_ref-13) 'जलमशीतलम्' इति क-पुस्तकस्थपाठो न साधुर्द्दश्यते.
14. [↑](#cite_ref-14) ‘यदन्तरचिरं' ख.
15. [↑](#cite_ref-15) ‘कामकुड्मलम्' ख.
16. [↑](#cite_ref-16) ‘स तु विश्वनाथपुरमावसद्मतिः' क.
