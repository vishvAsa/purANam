+++
title = "२०"

+++

.

**हरविजयम्।**

***विंशः सर्गः।***

लक्ष्मीं दधावुदयशैलतिरोहितेन्दु-  
द्राधिष्टदीधितिशिखाभूजमञ्जरीका।  
गौरच्छविः सुरपतेरथ दिवक्रमेण  
नीलप्रभं तिमिरकञ्चुकमुत्क्षिपन्ती ॥ 20.1  
उत्पित्सति स्म दिवमब्धिसरोवगाह-  
ग्रस्तोच्छ्वसत्तिमिरशेवलवल्लरीका।  
वेलाविकीर्णमणिशुक्तिशतच्छलेन  
पोतैरिव व्यनुसृता शसीमूर्तिहंसी ॥ 20.2  
गर्भाकृतौर्वविषमानलतापदाह-  
मूर्छानुबन्धशमनोपकृतेन तेन।  
तत्कालतालतरुतुङ्गतरोर्मिणेन्दु-  
रन्वायि दूरमिव सस्पृहमब्धिनारात् ॥ 20.3  
बिभ्रत्सलक्ष्म जलधेस्तलभागलग्न-  
पङ्कच्छटाङ्कमिव बिम्बमनुष्णरश्मिः।  
श्यामाकलिन्दतनयाजलबुद्बुदाच्छ-  
तारागणस्तबकितं वियदारुरुक्षत् ॥ 20.4  
विच्चायतामकृत यो मम भर्तुरिन्दो-  
रंशुच्छटाभिरुदयन्नवधूय बिम्बम्।  
पश्यामि भानुमुदधौ पतितं तमद्रि-  
शृङ्गेष्वितीव नवचन्द्रिकयाध्यरोहि ॥ 20.5  
तावत्तिरस्कृतकुशेशयखण्डकान्ति-  
निःस्पन्दतारकनिशामुकवर्तिनीन्दोः।  
विस्पष्टपाटलिम् शैलशिखाश्रिचुम्बि  
संध्या सुधाविसरवर्षि लिलेह बिम्बम् ॥ 20.6  
आक्षिप्ततामरसकाननचक्रवाल-  
भाभिः क्रमादुदयशैलतिरोहितश्रीः।  
इन्दुर्निशातिमिरमण्डलबाध्यमान-  
माशिस्वसज्जगदिवोर्ध्वमुखैर्मयूखैः ॥ 20.7  
भाति स्म पक्ष्मकुटिलोदयशैलशृङ्ग-  
भागास्पदाभिनवकुङ्कुशीर्ण-  
माणिक्यनेमिशकलाकृतिरिन्दुलेखा ॥ 20.8  
रेजेतरामुदयशैलशिखाश्रिमुल-  
लग्नाथ भग्नतिमिरा कुटिला कलेन्दोः।  
रक्तारुणा नमुचिकण्ठविवर्तमान-  
फेनच्छटावलयविभ्रममावहन्ती ॥ 20.9  
विस्पष्टलक्ष्मशबलीकृतमध्यभाग-  
विम्बार्धतामधिपतिर्दधदोषधीनाम्।  
विष्यन्दिदानजलशीकरशारिताभ्र-  
मातङ्गकर्णशिखराकृतिराविरासीत् ॥ 20.10  
अप्सर्गविभ्रमभृति स्तिमितेऽन्धकार-  
राशौ दिशः स्थागयति स्फुटपङ्कपीने।  
उत्तिष्ठच्छ्वसितकुङ्कुमकोषगौर-  
मालक्ष्यते स्म कनकाण्डण्डमिवेन्दुबिम्बम् ॥ 20.11  
व्यक्तावचूलकलुषोदरमिन्दुबिम्ब-  
माबद्धरागमुदयाद्रिगतं व्यराजत्।  
संवादिनिर्गतविरिञ्चविमिन्नमध्य-  
वैकुण्ठनाभिनालिनोत्थितबीजकोषम् ॥ 20. 12  
आबद्धरागमुदगादुदयाद्रिमूर्ध्रि  
नैसर्गिकीं धवलतामपहाय बिम्बम्।  
निर्धूतकेसरपरागविलङ्घ्यमान-  
निद्राविभुक्तकुमुदच्छदगौरमिन्दोः ॥ 20.13  
चेतोहरस्फुरितकेसरदन्तहास-  
मुद्वीक्षिताः कुमुदिनीभिरधिप्रदोषम्।  
रेजुः कदर्थनभयादरविन्दवृन्द-  
कान्त्याश्रिता इव नवोदितचन्द्रपादाः ॥ 20.14  
विस्पष्टचिह्नमुदयाद्रिविटङ्ककूट-  
संघट्टजर्जरतयेव सरन्ध्रमिन्दोः।  
बिम्बं क्रमेण विगलन्नवसांध्यराग-  
रक्तच्छटं नभसि पाण्डुरतामयासीत् ॥ 20.15  
निद्राविमुक्तनवतिन्दुकपाण्डुभासि  
बिम्बे प्रसुस्रुवुषि नाकनदीं हिमांशोः।  
छाया श्रियं हरिणलक्ष्ममयी बभार  
निर्यत्कलिन्दतयनाजलवेणिकाश्रीः ॥ 20.16  
प्रत्यग्रलक्ष्ममलिनोदरकान्ति बिम्ब-  
मिन्दुर्बभार नवकुन्ददलावदातम्।  
वक्षो हलीव दृढधेनुकपश्चिमार्ध-  
प्रेङ्खत्खुराग्रशिखरोल्लिखितव्रणाङ्कम् ॥ 20.17  
लक्ष्मच्छलोपहितपीवरपङ्कपिण्ड-  
कल्माषमध्यमतनुप्रतिबिम्बमिन्दोः।  
लक्ष्मीं दधावधिजलं घटमानहारि-  
रूपं भ्रमत्सरसि कालकुलालचक्रम् ॥ 20.18  
कल्माषितं शशकलङ्कलवेन मध्य-  
भागे बभार परिपाण्डुरमिन्दुबिम्बम्।  
विस्रस्तमेचकगजाजिनपल्लवाग्र-  
चन्द्रावतंसशुचिभस्मसितांसलीलाम् ॥ 20.19  
भाति स्म मध्यघटितास्पदकालकूट-  
सच्छायलाञ्छनरुचिः परिणाहिबिम्बः।  
क्षीराम्बुराशिरिव मन्दरशैलमूल-  
लीलाविवृत्तिपरिमण्डलितः शशाङ्कः ॥ 20.20  
विस्पष्टचिह्नमचकादुदयाद्रिलग्र-  
मालेख्याभित्तिफलकं स्मरदेवतायाः।  
तद्विभ्रमाहितमषीमलपङ्कवर्ति-  
विन्यस्तपत्त्रमकराङ्कमिवेन्दुबिम्बम् ॥ 20.21  
अभ्राजतानिलविलोलितसांध्यराग-  
पिङ्गीकृताभ्रशिखरक्षणलब्धसंस्थम्।  
शीतांशुबिम्बमुरगाशननीयमान-  
माणिक्यभासुरसुधाकलशाभिरामम् ॥ 20.22  
प्रत्यग्रपक्षघटनेन निशावतार-  
रामेषुणा सपदि वासरक्रौञ्चकुञ्जे।  
निर्दारिते स्फुटमयुक्छदनच्छदाच्छा  
निर्गच्छति स्म शशिदीधितिहंसपङ्क्तिः ॥ 20.23  
और्वाग्निहेतिपरिमर्शविलीनमध्य-  
भागो नु सिन्धुजठरादुदितः सलक्ष्मा।  
कर्पूरचूर्णरुचिचारुमरीचिकुर्च-  
निर्धौतादिक्कमरुचत्कठिनेतरार्चिः ॥ 20.24  
उन्निद्रकुन्दधवलग्रहचक्रवाल-  
पुष्पोत्करा भुवनकाननसीम्नि रेजे।  
श्यामालता हरिणलक्ष्ममिषेण चन्द्र-  
बिम्बालवालवलयादिव निष्पतन्ती ॥ 20.25  
संवादमेष्यति ममागुरुपङ्कदिग्ध-  
पत्त्रावलीशबलगण्डपुरंध्रिवक्त्रैः।  
कल्माषितं किममुनापि न बिम्बमेत-  
दुत्प्रेक्ष्य लाञ्छनमितीव बभार चन्द्रः ॥ 20.26  
आश्रित्य शीतरुचिना सकलेन जाति-  
सामान्यमुत्थितवता नयनान्महर्षेः।  
आनन्दभारभरमन्थरता व्यधायि  
तत्पक्षपातरभसादिव लोचटनानाम् ॥ 20.27  
शिञ्जारवं सपदि मन्त्रमुदीरयन्स्वं  
नक्तंमुखे विघटमानपलाशयन्त्रम्।  
संरभ्य साधक इवात्तरसोपभोग-  
मब्याविशत्कुमुदगर्भगृहं द्विरेफः ॥ 20.28  
आपाण्डुदीधितिशिखानिकरावकीर्ण-  
विस्तीर्णबिम्बपरिणाहतया हिमांशुः।  
उन्मूलिताम्बरसरिज्जललकग्नपद्म-  
नालावकीर्णसुरकुञ्जरविभ्रमोऽभूत् ॥ 20.29  
क्षीरोदवीचिघवलैर्निजबिम्बभाग्भि-  
रब्राजताभ्रसरणैः किरणैः शशाङ्कः।  
संकोचनाभयमिवार्थयितुं सरोज-  
खण्डस्य कोमलमृणालशतैर्विलग्नैः ॥ 20.30  
लावण्यकान्तिपरिमृष्टकलङ्कलेख-  
मप्राप्तपत्त्ररचनासु विलासिनीनाम्।  
छायागतं नवमधूकविपाण्डुरामु  
गण्डस्थलीष्वधिकमश्वितदिन्दुबिम्बम् ॥ 20.31  
ज्योत्स्नातुषारनिकरस्थगितान्तरिक्ष-  
दिङ्‌यण्‍डलः शिखिरकाल इवामृतांशुः।  
आलिङ्गनान्यशिथिलानि दिशन्प्रियाणा-  
मक्लेशयन्नवकुशेशयखण्कडकान्तिम् ॥ 20.32  
भित्त्वा विषाञ्जनमिवाशु दृशां विघात-  
हेतुं निसातिमिरवृन्दमनिन्द्यरूपैः।  
संदानितच्छदपुटानि करैरमन्द-  
मिन्दोरखिन्दत कुलान्यरविन्दिनीनाम् ॥ 20.33  
सैरेयकस्तबकनीलमथान्धकार-  
मुत्सृज्य भोगमलिनाम्बरनिर्विशेषम्।  
संविव्युराशु ककुभः कलधौतगौर-  
मिन्दुप्रभापटलकल्पलतादुगूलम् ॥ 20.34  
अभ्युद्गते शशिनि शङ्कदलावदात-  
प्रेङ्खन्मूखखचिताम्बरदिग्विभागे।  
तापिच्छनीलमभवद्विवरानुसारि  
वैभावरं विगलदम्भ इवान्धकारम् ॥ 20.35  
भानोरसंनिधिवशात्तिमिरेण सार्ध-  
मह्नाय संगतिमवाप्य कुमुद्वतीभिः।  
चन्द्रोदये कुमुदकुक्षिगतास्तदीय-  
गर्भद्विषः सुखमसाविषत द्विरेफाः ॥ 20.36  
शिश्रीषुभिस्तुनुविकासदलत्पलाश-  
कोषाः शनैः कुमुदिनीर्नभसि भ्रमद्भिः।  
चन्द्रांशुजर्जरितशेषघनानुबन्ध-  
नैशान्धकारसदृशैरतमि द्विरेफैः ॥ 20.37  
लोकान्तराश्रयिणि घर्मघृणौ क्रमेण  
यैरुत्थितैर्भुवनमूर्णुनुवे तमोभिः।  
तानीन्दुरेव विचकार करोत्करेण  
साधारणत्वरहिता महतां हि शक्तिः ॥ 20.38  
हित्वा शनैः शितिमिव त्वचमन्धकार-  
च्छायां निशोडुपटलस्फटिकाक्षसूक्षत्रा।  
गौरी बभूव रुचिरागुरुपङ्कपत्त्र-  
सच्छायलक्ष्मशशिमण्डलगण्डभित्तिः ॥ 20.39  
स्पर्शोत्सवं विदधतीभिरमन्दराग-  
मङ्गनि मन्मथवतामिव सुन्दरीभिः।  
जह्लादिरे कुमुदिनीविपिनानि गाढ-  
मालिङ्गितानि शशिदीधितिमण्डलीभिः ॥ 20.40  
उत्सारितस्य तरणेः किरणच्छटाभि-  
रिन्दोः करैश्च तमसोऽभिहतस्य नक्तम्।  
विस्पष्टचारुचनाः सुरसुन्दरीणा-  
मालम्बनत्वमगमन्निव केशहस्ताः ॥ 20.41  
भिन्दन्सुधानिवहवाहिभिरन्धकार-  
मंशूत्करैरुदजिहीत च शीतरश्मिः।  
संकोचदुःखमहरच्च कुमुद्वतीनां  
सन्तः परार्थघटने नहि विघ्नन्घ्राः ॥ 20.42  
आलुङ्खिता दलितशङ्खविपाण्डुराभि-  
रिन्दोः प्रबाभिरथ कैरवपद्मखण्डाः।  
उन्निद्रबद्धदलकुङ्भलनीडलीन-  
दीनद्विरेफपटलाः परितो बभूवुः ॥ 20.43  
सौधेषु शीतकिरणस्य करच्छटाभि-  
रापाण्डुराभिरभितः प्रतिफेलुषीभिः।  
पर्यस्तसान्द्रबुजतार्यतमःप्रबन्ध-  
मन्धं जगत्पुनरयुज्यत चक्षुषारात् ॥ 20.44  
आदाय दग्धबहलागुरुधूपधूम-  
पङ्कं कपोलफलकेषु सुराङ्गनानाम्।  
पत्त्राङ्गुलीरिव रसार्द्रतय विधित्सो-  
रिन्दोर्गवाक्षविवरेषु करा निपेतुः ॥ 20.45  
लक्ष्मी दधुः शिशिररस्मिरुचो गवाक्ष-  
निर्यूहनिर्यदसितागुरुधूमशाराः।  
पर्यस्तमन्दरविघूर्णितदुग्धसिन्धु-  
वीचिच्छटा इव परिप्लुतकालकूटाः ॥ 20.46  
स्रस्तान्धकारवसनां रजनीपुरंध्रि-  
मालिङ्गति प्रियसुधास्रुति दिक्सखीभिः।  
दूरं मृणालशकलामलतन्मयूख-  
हासच्छटाञ्चितमुखीभिरिवापसस्रे ॥ 20.47  
संकोचजिह्मितकुशेखयकोशधौत-  
कौशेयकोमलशशाङ्करुचोऽवकाशाः।  
रेजुर्दिशामधिनिशं विशदप्रकाशा  
काशा इवोपशरदं शमितान्धकाराः ॥ 20.48  
सार्धं क्रमेण ककुभोऽथ कुमुद्वतीभि-  
रुच्छ्वासलाभविशदस्थितिदूरदृश्याः।  
प्राप्ता विकासमचकासिषुरैन्दवीभि-  
रंशुच्छटाभिरवधूतनिसान्धकाराः ॥ 20.49  
लीलानिपीतभरमूर्छितकैरवीय-  
खण्डच्छदच्छविरिव च्छुरिताम्बरश्रीः।  
इन्दोर्दुधाव धवलः कलकण्ठकण्ठ-  
कालान्धकारकलुषाः ककुभः करौघः ॥ 20.50  
प्रत्यग्रपीतनवकैरवखण्डलक्ष्मी-  
लावण्यकान्तिभिरिवातनुपाण्डिमाभिः।  
कीर्णा दिशो दलितसंतमसानुबन्ध-  
मिन्दोरदीपिषत दीधितिदीपिकाभिः ॥ 20.51  
दिक्सुन्दरीघनपयोधरभारतार-  
हाराः सुधास्रुतिकरालमणिप्रवालाः।  
भित्त्वा शनैस्तिमिरमञ्जनपुञ्जनील-  
मानञ्जुरिन्दुकिरणा जगदञ्दजनील-  
मानञ्जुरिन्दुकिरणा जगदञ्जसारात् ॥ 20.52  
पौरंदरीं दिशमपोज्झ्य विलुप्तराग-  
संपत्क्षणाज्जिगमिषत्यधुना प्रतीचीम्।  
अन्याः प्रसादयति निर्जितपुण्डरीक-  
शोभाग्रपादपतनैः ककुभः सलीलम् ॥ 20.53  
नैशानिलाहतिपरस्परघट्यमान-  
संफुल्लकैरवतयालिकुलप्रणादैः।  
उक्त्वेति हस्ततलताडनयेव नक्तं  
नक्तंचरश्चिरमहासि कुमुद्वतीभिः ॥ 20.54 ॥ (युगलकम्)  
इन्दीरनीरकणकण्टकिता विकीर्ण-  
पर्णा ववुर्दलितपङ्कजकुड्भलाग्राः।  
शीता निशीथमरुतो निभृतद्विरेफ-  
शेफालिकाकुसुमनिर्भरगन्दवाहाः ॥ 20.55  
भाति स्म मारुतविधूतपलाशरन्ध्र-  
लब्ध्रप्रवेशशिशिरांशुमरीचिशाराम्।  
छायां विनेशुषि रवौ दधती तरूणां  
संवीतचित्रमृगचर्मपटेव भूमिः ॥ 20.56  
प्रत्यग्रफेनधवला नभसि प्रसस्रु-  
रुल्लङ्घितोडुनिकराः शिशिरांशुभासः।  
उद्रश्मिरत्नसिकताकणचक्रवाल-  
मन्दाकिनीजलतरङ्गघटायमानाः ॥ 20.57  
प्रेङ्खत्कठोरशतपत्त्रपलाशयूल-  
पाण्डक्षपाकरमरीचिविलङ्घिता द्यौः।  
उत्तमभनाकुलजगत्क्षयकालकोल-  
दंष्ट्रा प्रकाशधवलक्षितिविभ्रमाभूत् ॥ 20.58  
भाति स्म संवलिततारकचक्रवाल-  
चन्द्रातपच्छुरणपाण्डुरमन्तरिक्षम्।  
बिभ्रज्जराजरठजिह्मगदीर्घभोग-  
मुक्तास्फुरद्विकटकञ्चुकपट्टलीलाम् ॥ 20.59  
निर्धौततारतरुमच्छवितारकौघ-  
कल्माषितेन नभसा विभरांबभूवे।  
निःशेषशोषितलप्लवपङ्कगर्भ-  
दृश्यावरुग्णबिसकन्दजलाशयश्रीः ॥ 20.60  
जिह्मीकृताब्जनयनं श्वसनानुबन्ध-  
कम्पाकुलस्थिति विपाण्डुरतां दधत्या।  
संकोचमाप जरयेव कृतावमर्श्-  
मिन्दुत्विषा कमलकाननचक्रवालम् ॥ 20.61  
चन्द्रप्रभामुकुलितं सलिलातिरिक्त-  
नालं ससर्प कमलं निशि चक्रवाकी।  
आबिभ्रती हृषितपक्ष्मतनूरुहैक-  
पादस्तितोन्मुखविदूरगकान्तशङ्काम् ॥ 20.62  
आप्लावितावनितले नवचन्द्रिकाम्बु-  
पूरे निमग्नमथ कैरवचक्रवालम्।  
उत्तारलग्नमिव मन्दसमीरपात-  
पारिप्लवीकृतपलाशभूजं वल्यराजत् ॥ 20.63  
वैकुण्ठशङ्कधवलाब्जविभेदकुण्ठ-  
सोत्कण्ठकैरवकरालकरोत्करेन्दुः।  
श्यामेति रात्रिरगमत्स्फुटमर्थशून्य-  
पर्यायतां क्षततमःपरिपाण्डुरश्रीः ॥ 20.64  
पर्याप्तजृम्भणभरस्फुटनानुबन्धि-  
पत्त्राङ्गुलीनिकरकैरवचारूहस्ता।  
उत्क्षिप्तषट्पदघटामुखरोमराजि-  
रिन्दुं विलोक्य सहसा कुमुदिन्यथासीत् ॥ 20.65  
इन्दोः करैरतनुकौसुमसौकुमार्य-  
भाग्भिर्मनोभुव इवेषुभीराहताभिः।  
उद्गीर्णगन्धकुमुदाननमूढनैश-  
धर्मोदबिन्दुभिरजृम्भि कुमुद्वतीभिः ॥ 20.65  
इन्दोः करैरतनुकौसुमसौकुमार्य-  
भाग्भिर्मनोभुव इवेषुभिराहताभिः।  
उद्गीर्णगन्धकुमुदाननमूढनैश-  
धर्मोदबिन्दुभिरजृम्भि कुमुद्वतीभिः ॥ 20.66  
श्च्योतत्सुधाशिशिरनिर्झरशीकरार्द्र-  
चन्द्रांशुराशिपरिमृष्टकरालकोषाः।  
पद्माकराः सपदि संचुकुचुर्निशीथ-  
शीतार्दिता इव दलाम्बरसंतृताङ्गाः ॥ 20.67  
प्रेयःसमागमसुखार्द्रपुरंध्रिनिर्य-  
दानन्दपबाष्पकणिकाशिशिरो नभस्वान्।  
बनधक्रमाधिगततानवतारतम्य-  
सौगन्धिकोत्थघनसौरभसंपदासीत् ॥ 20. 68  
निःशेषमेव सुरभिं मम कोषगन्ध-  
मावान्दिनक्षयमरुन्मम मैष मोषीत्।  
इत्थं भियेव कमलं कलयांचकार  
संकोचसंकटविशङ्कटकुड्भलत्वम् ॥ 20.69  
स्पृष्टान या दिनकरांशुभिरङ्नि वाह्नि-  
गर्भैरपि क्वचन चक्लमुरम्बुजिन्यः।  
मम्लस्तरां शशिकरैरपि ताः सुधार्द्रै-  
रक्षुण्मवामचरिता बत पद्मनेत्रः ॥ 20.70  
पातुं मधून्यधिकुमद्वति बद्धराग-  
मुद्धूतपक्षति मधुव्रतमुत्पतन्तम्।  
श्लिष्यत्सरोजदलसंपुटपीडिताङ्घ्रि-  
मीर्ष्यावशादिव कुशेशयिनी बबन्ध ॥ 20.71  
साध्यं न तज्जगति यन्न कलावयोऽस्ति  
चन्द्रः करैः सकलदिङ्भुखकर्णपूरैः।  
विष्यण्णवारिविसराः परितो निनाय  
यच्चन्द्रकान्तदृषदोऽपि तदार्द्रभावम् ॥ 20.72  
संकोचधूसरमकारि सरोजखण्ड-  
मग्रे यदस्य शरीना परिपीड्य पादैः।  
तेन स्पुरद्विकचटकेशरदन्तपङ्क्ति  
तोषादिवातिविशदं कुमुदं जहास ॥ 20.73  
संधु\*\*\*तासमशरेण करैरवाप्त-  
निद्रा सती कुमुदिनी शशीनावमृष्टा।  
हुंकारिणीव बुबुधे कुमुदोदरस्थ-  
कूजन्मधुव्रतकुलक्वणइतानुबन्धैः ॥ 20.74  
प्रेयोंशुमालिविरहव्यसनानुबन्ध-  
मूर्छानिमीलितसरोजदृशो नलिन्याः।  
न्यस्ताः सलीलमभवन्नुपरीन्दुनापि  
खेदाय कोमलमरीचिमृणालदण्डाः ॥ 20.75  
कल्लोलपीवरपयोधरप्टष्ठभाग-  
माकृष्य वीचिवलिभङ्गभुवं च चन्द्रः।  
आवर्तनाभिनिहिताग्रकरश्चकार  
रक्ताब्जिनीं सुखनिमीलितपद्मनेत्राम् ॥ 20.76  
पर्युच्छ्वसत्सरलकेसरकाञ्चनोत्थ-  
नाराचचक्रपरिपूरितकुक्षिरन्ध्रम्।  
ईषद्विभिन्नमुकुलाननमिन्दुभाभि-  
रादत्त कैरवमनङ्गनिषङ्गलीलाम् ॥ 20.77  
ज्योत्स्नामयं यदमृतप्रभमेघमुक्त-  
मम्भः पपात कुमुदच्चदशुक्तिकोषे।  
तत्थूललग्नरजनीजलबिन्दुजाल-  
व्याजेन मौक्तिककणत्वमभिप्रपेदे ॥ 20.78  
उद्भिन्नकण्टकभरात्पुलकानुबन्ध-  
पर्याकुला कुमुदिनी मुदिता प्रदोषे।  
धूतारविन्दरुचिचन्द्रकरप्रणोद-  
चक्रीभवत्कुमुदचारुकुचा चकाशे ॥ 20.79  
पर्याप्तनिर्मलकरेण करैः सुधार्द्रैः  
संभावितानि न हिमद्युतिनापि नेतुम्।  
निन्ये जलानि निशि निर्विषतामगस्त्यः  
कार्ये क्वचिद्भवति कस्यचिदेव शाक्तिः ॥ 20.80  
आस्कन्द दूरमुदयं मदयस्व मन्द-  
मानन्दयेन्दुवदना मदनाविदूनाः।  
क्रूरं तमः किर करैः कुरु कोरकाग्र-  
भङ्गं च कैरवकुलस्य करालकान्तैः ॥ 20.81  
चञ्च्वग्रचुम्बनविकुञ्चितकेसरासु  
संचारयाञ्चितदलासु च चञ्चरीकान्।  
कुन्दावदातविदलद्दलदीर्घदण्ड-  
दूरोदितासु मुदितासु कुमुद्वतीषु ॥ 20. 82  
संधेहि पत्त्रपटलं पटुपुण्डरीक-  
खण्‍डस्य मण्डय दिशः स्फुटमण्डलश्रीः।  
संक्षोभयोद्दलनदोहदलीलदोल-  
कल्लोलकाण्डकलिलं सलिलं च सिन्धोः ॥ 20. 83  
संधुक्षय स्मरमवन्ध्यशरप्रबन्ध-  
संधानबन्धुरसमादि धनुर्धुनानम्।  
धैर्यं विधूनय वधूषु विवर्धमान-  
मानोद्धुरं वलिधुरबन्धुविरोधिनीषु ॥ 20.84  
पारीः प्रसादय च पानपरम्परासु  
कर्पूरपांसुपटलीभिरिव प्रभाभिः।  
इत्याचरन्रुचिररोचिररोचिररोचतेन्दु-  
रर्चैकचर्चजनलोचनचक्रवालः ॥ 20.85 ॥ (पञ्चभिः कुलकम्)  
पातालान्तश्छविमिव घनां शेषभोगप्रकाशः  
कण्ठच्छायामिव पशुपतेरट्टहासोऽभिनीलाम्।  
विक्षिप्यारान्नभसि तमसां मण्‍डलीं रत्नराशे-  
र्दत्तोल्लासः शशभृदमलश्रीश्चकासांचकार ॥ 20.86  
इति श्रीबालबृहस्पत्यनुजीविनो वागीश्वराङ्कस्य विद्याधिपत्यपरनाम्नो महाकवे राजानकश्रीरत्नाकरस्य कृतौ रत्नाङ्के हरविजये महाकाव्ये चन्द्रोदयवर्णनो नाम विंश सर्गः।
