+++
title = "कृष्णसहस्रनामस्तोत्रम्"
domain = "स्तोत्रसाहित्यम्"
sub-domain = "स्तोत्रसाहित्यसम्बद्धपुस्तकानि"
language = "संस्कृतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-3001"
source_url = "https://www.ebharatisampat.in/readbook3.php?bookid=MjI0ODA1MzI3NDgwODgy&pageno=MjI0MjQyNjk5NTk="

+++
[[कृष्णसहस्रनामस्तोत्रम्	Source: [EB](https://www.ebharatisampat.in/readbook3.php?bookid=MjI0ODA1MzI3NDgwODgy&pageno=MjI0MjQyNjk5NTk=)]]

\[




कृष्णसहस्रनामस्तोत्रम्


श्रीमद्रुक्मिमहीपालवंशरक्षामणिः स्थिरः ।  
राजा हरिहरः क्षोणीं रक्षत्यम्बुधिमेखलाम् ।१॥  
स राजा सर्वतन्त्रज्ञः समभ्यर्च्य वरप्रदम् ।  
देवं श्रियः पतिं स्तुत्या समस्तौद्वेदवेदितम् ॥ २॥  
तस्य हृष्टाशयः स्तुत्या विष्णुर्गोपाङ्गनावृतः ।  
स पिञ्छश्यामलं रूपं पिञ्छोत्तंसमदर्शयत् ॥ ३॥  
स पुनः स्वात्मविन्यस्तचित्तं हरिहरं नृपम् ।  
अभिषिच्य कृपावर्षैरभाषत कृताञ्जलिम् ॥ ४॥  
श्रीभगवानुवाच ।  
मामवेहि महाभाग कृष्णं कृत्यविदां वर ।  
पुरःस्थितोऽस्मि त्वद्भक्त्या पूर्णास्सन्तु मनोरथाः ॥ ५॥  
संरक्षणाय शिष्टानां दुष्टानां शिक्षणाय च ।  
समृद्ध्यै वेदधर्माणां ममांशत्वमिहोदितः ॥ ६॥  
राजन्नामसहस्रेण रामो नाम्नां स्तुतस्त्वया ।  
सोऽहं सर्वविदो तस्मात्प्रसन्नोऽस्मि विशेषतः ॥ ७॥  
मामपि त्वं महाभाग मदीयचरितात्मना ।  
सम्प्रीणय सहस्रेण नाम्नां सर्वार्थदायिनाम् ॥ ८॥  
पराशरेण मुनिना व्यासेनाम्नायर्दशिना ।  
स्वात्मभाजा शुकेनापि सूक्तेऽप्येतद्विभावितम् ॥ ९॥  
तं हि त्वमनुसन्धेहि सहस्रशिरसं प्रभुम् ।  
दत्तान्येषु मया न्यस्तं सहस्रं रक्षयिष्यति ॥ १०॥  
इदं विश्वहितार्थाय रसनारङ्गगोचरम् ।  
प्रकाशय त्वं मेदिन्यां परमागमसम्मतम् ॥ ११॥  
इदं शठाय मूर्खाय नास्तिकाय विकीर्णिने ।  
असूयिनेऽहितायापि न प्रकाश्यं कदाचन ॥ १२॥  
विवेकिने विशुद्धाय वेदमार्गानुसारिणे ।  
आस्तिकायात्मनिष्ठाय स्वात्मन्यनुसृतोदयम् ॥ १३॥  
कृष्णनामसहस्रं वै कृतधीरेतदीरयेत् ।  
विनियोगः  
ॐ अस्य श्रीकृष्णसहस्रनामस्तोत्रमन्त्रस्य पराशरऋषिः,  
अनुष्टुप् छन्दः, श्रीकृष्णः परमात्मा देवता,  
श्रीकृष्णेति बीजम्, श्रीवल्लभेति शक्तिः, शार्ङ्गीति कीलकं,  
श्रीकृष्णप्रीत्यर्थे जपे विनियोगः ॥  
न्यासः  
पराशराय ऋषये नमः इति शिरसि,  
अनुष्टुप् छन्दसे नमः इति मुखे,  
गोपालकृष्णदेवतायै नमः, इति हृदये,  
श्रीकृष्णाय बीजाय नमः इति गुह्ये, श्रीवल्लभाय शक्त्यै नमः इति  
पादयोः,  
शार्ङ्गधराय कीलकाय नमः इति सर्वाङ्गे ॥  
करन्यासः  
श्रीकृष्ण इत्यारभ्य शूरवंशैकधीरित्यन्तानि अङ्गुष्ठाभ्यां नमः ।  
शौरिरित्यारभ्य स्वभासोद्भासितव्रज इत्यन्तानि तर्जनीभ्यां नमः ।  
कृतात्मविद्याविन्यासेत्यारभ्य प्रस्थानशकटारूढ इति मध्यमाभ्यां नमः,  
वृन्दावनकृतालय इत्यारभ्य मधुराजनवीक्षित इत्यानामिकाभ्यां नमः,  
रजकप्रतिघातक इत्यारभ्य द्वारकापुरकल्पन इति कनिष्ठिकाभ्यां नमः  
द्वारकानिलय इत्यारभ्य पराशर इति करतलकरपृष्ठाभ्यां नमः,  
एवं हृदयादिन्यासः ॥  
ध्यानम् ।  
केषाञ्चित्प्रेमपुंसां विगलितमनसां बाललीलाविलासं  
केषां गोपाललीलाङ्कितरसिकतनुर्वेणुवाद्येन देवम् ।  
केषां वामासमाजे जनितमनसिजो दैत्यदर्पापहैवं  
ज्ञात्वा भिन्नाभिलाषं स जयति जगतामीश्वरस्तादृशोऽभूत् ॥ १॥  
क्षीराब्धौ कृतसंस्तवस्सुरगणैर्ब्रह्मादिभिः पण्डितैः  
प्रोद्भूतो वसुदेवसद्मनि मुदा चिक्रीड यो गोकुले ।  
कंसध्वंसकृते जगाम मधुरां सारामसद्वारकां  
गोपालोऽखिलगोपिकाजनसखः पायादपायात् स नः ॥ २॥  
फुल्लेन्दीवरकान्तिमिन्दुवदनं बर्हावतंसप्रियं  
श्रीवत्साङ्कमुदारकौस्तुभधरं पीताम्बरं सुन्दरम् ।  
गोपीनां नयनोत्पलार्चिततनुं गोगोपसङ्घावृतं  
गोविन्दं कलवेणुवादनरतं दिव्याङ्गभूषं भजे ॥ ३॥  
ॐ  
कृष्णः श्रीवल्लभः शार्ङ्गी विष्वक्सेनः स्वसिद्धिदः ।  
क्षीरोदधामा व्यूहेशः शेषशायी जगन्मयः ॥ १॥  
भक्तिगम्यः त्रईमूर्तिर्भारार्तवसुधास्तुतः ।  
देवदेवो दयासिन्धुर्देवदेवशिखामणिः ॥ २॥  
सुखभावस्सुखाधारो मुकुन्दो मुदिताशयः ।  
अविक्रियः क्रियामूर्तिरध्यात्मस्वस्वरूपवान् ॥ ३॥  
शिष्टाभिलक्ष्यो भूतात्मा धर्मत्राणार्थचेष्टितः ।  
अन्तर्यामी कलारूपः कालावयवसाक्षिकः ॥ ४॥  
वसुधायासहरणो नारदप्रेरणोन्मुखः ।  
प्रभूष्णुर्नारदोद्गीतो लोकरक्षापरायणः ॥ ५॥  
रौहिणेयकृतानन्दो योगज्ञाननियोजकः ।  
महागुहान्तर्निक्षिप्तः पुराणवपुरात्मवान् ॥ ६॥  
शूरवंशैकधीश्शौरिः कंसशङ्काविषादकृत् ।  
वसुदेवोल्लसच्छक्तिर्देवक्यष्टमगर्भगः ॥ ७॥  
वसुदेवसुतः श्रीमान्देवकीनन्दनो हरिः ।  
आश्चर्यबालः श्रीवत्सलक्ष्मवक्षाश्चतुर्भुजः ॥ ८॥  
स्वभावोत्कृष्टसद्भावः कृष्णाष्टम्यन्तसम्भवः ।  
प्राजापत्यर्क्षसम्भूतो निशीथसमयोदितः ॥ ९॥  
शङ्खचक्रगदापद्मपाणिः पद्मनिभेक्षणः ।  
किरीटी कौस्तुभोरस्कः स्फुरन्मकरकुण्डलः ॥ १०॥  
पीतवासा घनश्यामः कुञ्चिताञ्चितकुन्तलः ।  
सुव्यक्तव्यक्ताभरणः सूतिकागृहभूषणः ॥ ११॥  
कारागारान्धकारघ्नः पितृप्राग्जन्मसूचकः ।  
वसुदेवस्तुतः स्तोत्रं तापत्रयनिवारणः ॥ १२॥  
निरवद्यः क्रियामूर्तिर्न्यायवाक्यनियोजकः ।  
अदृष्टचेष्टः कूटस्थो धृतलौकिकविग्रहः ॥ १३॥  
महर्षिमानसोल्लासो महीमङ्गलदायकः ।  
सन्तोषितसुरव्रातः साधुचित्तप्रसादकः ॥ १४॥  
जनकोपायनिर्देष्टा देवकीनयनोत्सवः ।  
पितृपाणिपरिष्कारो मोहितागाररक्षकः ॥ १५॥  
स्वशक्त्युद्धाटिताशेषकपाटः पितृवाहकः ।  
शेषोरगफणाच्छत्रश्शेषोक्ताख्यासहस्रकः ॥ १६॥  
यमुनापूरविध्वंसी स्वभासोद्भासितव्रजः ।  
कृतात्मविद्याविन्यासो योगमायाग्रसम्भवः ॥ १७॥  
दुर्गानिवेदितोद्भावो यशोदातल्पशायकः ।  
नन्दगोपोत्सवस्फूर्तिर्व्रजानन्दकरोदयः ॥ १८॥  
सुजातजातकर्म श्रीर्गोपीभद्रोक्तिनिर्वृतः ।  
अलीकनिद्रोपगमः पूतनास्तनपीडनः ॥ १९॥  
स्तन्यात्तपूतनाप्राणः पूतनाक्रोशकारकः ।  
विन्यस्तरक्षागोधूलिर्यशोदाकरलालितः ॥ २०॥  
नन्दाघ्रातशिरोमध्यः पूतनासुगतिप्रदः ।  
बालः पर्यङ्कनिद्रालुर्मुखार्पितपदाङ्गुलिः ॥ २१॥  
अञ्जनस्निग्धनयनः पर्यायाङ्कुरितस्मितः ।  
लीलाक्षस्तरलालोकश्शकटासुरभञ्जनः ॥ २२॥  
द्विजोदितस्वस्त्ययनो मन्त्रपूतजलाप्लुतः ।  
यशोदोत्सङ्गपर्यङ्को यशोदामुखवीक्षकः ॥ २३॥  
यशोदास्तन्यमुदितस्तृणावर्तादिदुस्सहः ।  
तृणावर्तासुरध्वंसी मातृविस्मयकारकः ॥ २४॥  
प्रशस्तनामकरणो जानुचङ्क्रमणोत्सुकः ।  
व्यालम्बिचूलिकारत्नो घोषगोपप्रहर्षणः ॥ २५॥  
स्वमुखप्रतिबिम्बार्थी ग्रीवाव्याघ्रनखोज्ज्वलः ।  
पङ्कानुलेपरुचिरो मांसलोरूकटीतटः ॥ २६॥  
घृष्टजानुकरद्वन्द्वः प्रतिबिम्बानुकारकृत् ।  
अव्यक्तवर्णवाग्वृत्तिः स्मितलक्ष्यरदोद्ग्मः ॥ २७॥  
धात्रीकरसमालम्बी प्रस्खलच्चित्रचङ्क्रमः ।  
अनुरूपवयस्याढ्यश्चारुकौमारचापलः ॥ २८॥  
वत्सपुच्छसमाकृष्टो वत्सपुच्छविकर्षणः ।  
विस्मारितान्यव्यापारो गोपगोपीमुदावहः ॥ २९॥  
अकालवत्सनिर्मोक्ता व्रजव्याक्रोशसुस्मितः ।  
नवनीतमहाचोरो दारकाहारदायकः ॥ ३०॥  
पीठोलूखलसोपानः क्षीरभाण्डविभेदनः ।  
शिक्यभाण्डसमाकर्षी ध्वान्तागारप्रवेशकृत् ॥ ३१॥  
भूषारत्नप्रकाशाढ्यो गोप्युपालम्भभर्त्सितः ।  
परागधूसराकारो मृद्भक्षणकृतेक्षणः ॥ ३२॥  
बालोक्तमृत्कथारम्भो मित्रान्तर्गूढविग्रहः ।  
कृतसन्त्रासलोलाक्षो जननीप्रत्ययावहः ॥३३।  
मातृदृश्यात्तवदनो वक्त्रलक्ष्यचराचरः ।  
यशोदालालितस्वात्मा स्वयं स्वाच्छन्द्यमोहनः ॥ ३४॥  
सवित्रीस्नेहसंश्लिष्टः सवित्रीस्तनलोलुपः ।  
नवनीतार्थनाप्रह्वो नवनीतमहाशनः ॥ ३५॥  
मृषाकोपप्रकम्पोष्ठो गोष्ठाङ्गणविलोकनः ।  
दधिमन्थघटीभेत्ता किकिण्णीक्वणसूचितः ॥ ३६॥  
हैयङ्गवीनरसिको मृषाश्रुश्चौर्यशङ्कितः ।  
जननीश्रमविज्ञाता दामबन्धनियन्त्रितः ॥ ३७॥  
दामाकल्पश्चलापाङ्गो गाढोलूखलबन्धनः ।  
आकृष्टोलूखलोऽनन्तः कुबेरसुतशापवित् ॥। ३८॥  
नारदोक्तिपरामर्शी यमलार्जुनभञ्जनः ।  
धनदात्मजसङ्घुष्टो नन्दमोचितबन्धनः ॥ ३९॥  
बालकोद्गीतनिरतो बाहुक्षेपोदितप्रियः ।  
आत्मज्ञो मित्रवशगो गोपीगीतगुणोदयः ॥ ४०॥  
प्रस्थानशकटारूढो वृन्दावनकृतालयः ।  
गोवत्सपालनैकाग्रो नानाक्रीडापरिच्छदः ॥ ४१॥  
क्षेपणीक्षेपणप्रीतो वेणुवाद्यविशारदः ।  
वृषवत्सानुकरणो वृषध्वनिविडम्बनः ॥ ४२॥  
नियुद्धलीलासंहृष्टः कूजानुकृतकोकिलः ।  
उपात्तहंसगमनस्सर्वजन्तुरुतानुकृत् ॥ ४३॥  
भृङ्गानुकारी दध्यन्नचोरो वत्सपुरस्सरः ।  
बली बकासुरग्राही बकतालुप्रदाहकः ॥ ४४॥  
भीतगोपार्भकाहूतो बकचञ्चुविदारणः ।  
बकासुरारिर्गोपालो बालो बालाद्भुतावहः ॥ ४५॥  
बलभद्रसमाश्लिष्टः कृतक्रीडानिलायनः ।  
क्रीडासेतुनिधानज्ञः प्लवङ्गोत्प्लवनोऽद्भुतः ॥ ४६॥  
कन्दुकक्रीडनो लुप्तनन्दादिभववेदनः ।  
सुमनोऽलङ्कृतशिराः स्वादुस्निग्धान्नशिक्यभृत् ॥ ४७॥  
गुञ्जाप्रालम्बनच्छन्नः पिञ्छैरलकवेषकृत् ।  
वन्याशनप्रियः शृङ्गरवाकारितवत्सकः ॥ ४८॥  
मनोज्ञपल्लवोत्तंसपुष्पस्वेच्छात्तषट्पदः ।  
मञ्जुशिञ्जितमञ्जीरचरणः करकङ्कणः ॥ ४९॥  
अन्योन्यशासनः कीडापटुः परमकैतवः ।  
प्रतिध्वानप्रमुदितः शाखाचतुरचङ्क्रमः ॥ ५०॥  
अघदानवसंहर्ता व्रजविघ्नविनाशनः ।  
व्रजसञ्जीवनः श्रेयोनिधिर्दानवमुक्तिदः ॥ ५१॥  
कालिन्दीपुलिनासीनस्सहभुक्तव्रजार्भकः ।  
कक्षाजठरविन्यस्तवेणुर्वल्लवचेष्टितः ॥ ५२॥  
भुजसन्ध्यन्तरन्यस्तशृङ्गवेत्रः शुचिस्मितः ।  
वामपाणिस्थदध्यन्नकबलः कलभाषणः ॥ ५३॥  
अङ्गुल्यन्तरविन्यस्तफलः परमपावनः ।  
अदृश्यतर्णकान्वेषी वल्लवार्भकभीतिहा ॥ ५४॥  
अदृष्टवत्सपव्रातो ब्रह्मविज्ञातवैभवः ।  
गोवत्सवत्सपान्वेषी विराट्-पुरुषविग्रहः ॥ ५५॥  
स्वसङ्कल्पानुरूपार्थो वत्सवत्सपरूपधृक् ।  
यथावत्सक्रियारूपो यथास्थाननिवेशनः ॥ ५६॥  
यथाव्रजार्भकाकारो गोगोपीस्तन्यपस्सुखी ।  
चिराद्वलोहितो दान्तो ब्रह्मविज्ञातवैभवः ॥ ५७॥  
विचित्रशक्तिर्व्यालीनसृष्टगोवत्सवत्सपः ।  
ब्रह्मत्रपाकरो धातृस्तुतस्सर्वार्थसाधकः ॥ ५८॥  
ब्रह्म ब्रह्ममयोऽव्यक्तस्तेजोरूपस्सुखात्मकः ।  
निरुक्तं व्याकृतिर्व्यक्तो निरालम्बनभावनः ॥ ५९॥  
प्रभविष्णुरतन्त्रीको देवपक्षार्थरूपधृक् ।  
अकामस्सर्ववेदादिरणीयस्थूलरूपवान् ॥ ६०॥  
व्यापी व्याप्यः कृपाकर्ता विचित्राचारसम्मतः ।  
छन्दोमयः प्रधानात्मा मूर्तामूर्तिद्वयाकृतिः ॥ ६१॥  
अनेकमूर्तिरक्रोधः परः प्रकृतिरक्रमः ।  
सकलावरणोपेतस्सर्वदेवो महेश्वरः ॥ ६२॥  
महाप्रभावनः पूर्ववत्सवत्सपदर्शकः ।  
कृष्णयादवगोपालो गोपालोकनहर्षितः ॥ ६३॥  
स्मितेक्षाहर्षितब्रह्मा भक्तवत्सलवाक्प्रियः ।  
ब्रह्मानन्दाश्रुधौताङ्घ्रिर्लीलावैचित्र्यकोविदः ॥ ६४॥  
बलभद्रैकहृदयो नामाकारितगोकुलः ।  
गोपालबालको भव्यो रज्जुयज्ञोपवीतवान् ॥ ६५॥  
वृक्षच्छायाहताशान्तिर्गोपोत्सङ्गोपबर्हणः ।  
गोपसंवाहितपदो गोपव्यजनवीजितः ॥६६।  
गोपगानसुखोन्निद्रः श्रीदामार्जितसौहृदः ।  
सुनन्दसुहृदेकात्मा सुबलप्राणरञ्जनः ॥ ६७॥  
तालीवनकृतक्रीडो बलपातितधेनुकः ।  
गोपीसौभाग्यसम्भाव्यो गोधूलिच्छुरितालकः ॥ ६८॥  
गोपीविरहसन्तप्तो गोपिकाकृतमज्जनः ।  
प्रलम्बबाहुरुत्फुल्लपुण्डरीकावतंसकः ॥ ६९॥  
विलासललितस्मेरगर्भलीलावलोकनः ।  
स्रग्भूषणानुलेपाढ्यो जनन्युपहृतान्नभुक् ॥ ७०॥  
वरशय्याशयो राधाप्रेमसल्लापनिर्वृतः ।  
यमुनातटसञ्चारी विषार्तव्रजहर्षदः ॥ ७१॥  
कालियक्रोधजनकः वृद्धाहिकुलवेष्टितः ।  
कालियाहिफणारङ्गनटः कालियमर्दनः ॥ ७२॥  
नागपत्नीस्तुतिप्रीतो नानावेषसमृद्धिकृत् ।  
अविष्वक्तदृगात्मेशः खदृगात्मस्तुतिप्रियः ॥ ७३॥  
सर्वेश्वरस्सर्वगुणः प्रसिद्धस्सर्वसात्वतः ।  
अकुण्ठधामा चन्द्रार्कदृष्टिराकाशनिर्मलः ॥ ७४॥  
अनिर्देश्यगतिर्नागवनितापतिभैक्षदः ।  
स्वाङ्घ्रिमुद्राङ्कनागेन्द्रमूर्धा कालियसंस्तुतः ॥ ७५॥  
अभयो विश्वतश्चक्षुः स्तुतोत्तमगुणः प्रभुः ।  
अहमात्मा मरुत्प्राणः परमात्मा द्युशीर्षवान् ॥ ७६॥  
नागोपायनहृष्टात्मा ह्रदोत्सारितकालियः ।  
बलभद्रसुखालापो गोपालिङ्गननिर्वृतः ॥ ७७॥  
दावाग्निभीतगोपालगोप्ता दावाग्निनाशनः ।  
नयनाच्छादनक्रीडालम्पटो नृपचेष्टितः ॥ ७८॥  
काकपक्षधरस्सौम्यो बलवाहककेलिमान् ।  
बलघातितदुर्धर्षप्रलम्बो बलवत्सलः ॥ ७९॥  
मुञ्जाटव्यग्निशमनः प्रावृट्कालविनोदवान् ।  
शिलान्यस्तान्नभृद्दैत्यसंहर्ता शाद्वलासनः ॥ ८०॥  
सदाप्तगोपिकोद्गीतः कर्णिकारावतंसकः ।  
नटवेषधरः पद्ममालाङ्को गोपिकावृतः ॥ ८१॥  
गोपीमनोहरापाङ्गो वेणुवादनतत्परः ।  
विन्यस्तवदनाम्भोजश्चारुशब्दकृताननः ॥ ८२॥  
बिम्बाधरार्पितोदारवेणुर्विश्वविमोहनः ।  
व्रजसंवर्णितश्राव्यवेणुनादः श्रुतिप्रियः ॥ ८३॥  
गोगोपगोपीजन्मेप्सुर्ब्रह्मेन्द्राद्यभिवन्दितः ।  
गीतस्नुतिसरित्पूरो नादनर्तितबर्हिणः ॥ ८४॥  
रागपल्लवितस्थाणुर्गीतानमितपादपः ।  
विस्मारिततृणग्रासमृगो मृगविलोभितः ॥ ८५॥  
व्याघ्रादिहिंस्रसहजवैरहर्ता सुगायनः ।  
गाढोदीरितगोवृन्दप्रेमोत्कर्णिततर्णकः ॥ ८६॥  
निष्पन्दयानब्रह्मादिवीक्षितो विश्ववन्दितः ।  
शाखोत्कर्णशकुन्तौघश्छत्रायितबलाहकः ॥ ८७॥  
प्रसन्नः परमानन्दश्चित्रायितचराचरः ।  
गोपिकामदनो गोपीकुचकुङ्कुममुद्रितः ॥ ८८॥  
गोपिकन्याजलक्रीडाहृष्टो गोप्यंशुकापृहत् ।  
स्कन्धारोपितगोपस्रग्वासाः कुन्दनिभस्मितः ॥ ८९॥  
गोपीनेत्रोत्पलशशी गोपिकायाचितांशुकः ।  
गोपीनमस्क्रियादेष्टा गोप्येककरवन्दितः ॥ ९०॥  
गोप्यञ्जलिविशेषार्थी गोपक्रीडाविलोभितः ।  
शान्तवासस्फुरद्गोपीकृताञ्जलिरघापहः ॥ ९१॥  
गोपीकेलिविलासार्थी गोपीसम्पूर्णकामदः ।  
गोपस्त्रीईवस्त्रदो गोपीचित्तचोरः कुतूहली ॥ ९२॥  
वृन्दावनप्रियो गोपबन्धुर्यज्वान्नयाचिता ।  
यज्ञेशो यज्ञभावज्ञो यज्ञपत्न्यभिवाञ्छितः ॥ ९३॥  
मुनिपत्नीवितीर्णान्नतृप्तो मुनिवधूप्रियः ।  
द्विजपत्न्यभिभावज्ञो द्विजपत्नीवरप्रदः ॥ ९४॥  
प्रतिरुद्धसतीमोक्षप्रदो द्विजविमोहिता ।  
मुनिज्ञानप्रदो यज्वस्तुतो वासवयागवित् ॥ ९५॥  
पितृप्रोक्तक्रियारूपशक्रयागनिवारणः ।  
शक्राऽमर्षकरश्शक्रवृष्टिप्रशमनोन्मुखः ॥ ९६॥  
गोवर्धनधरो गोपगोवृन्दत्राणतत्परः ।  
गोवर्धनगिरिछत्रचण्डदण्डभुजार्गलः ॥ ९७॥  
सप्ताहविधृताद्रीन्द्रो मेघवाहनगर्वहा ।  
भुजाग्रोपरिविन्यस्तक्ष्माधरक्ष्माभृदच्युतः ॥ ९८॥  
स्वस्थानस्थापितगिरिर्गोपीदध्यक्षतार्चितः ।  
सुमनस्सुमनोवृष्टिहृष्टो वासववन्दितः ॥ ९९॥  
कामधेनुपयःपूराभिषिक्तस्सुरभिस्तुतः ।  
धराङ्घ्रिरोषधीरोमा धर्मगोप्ता मनोमयः ॥ १००॥  
ज्ञानयज्ञप्रियश्शास्त्रनेत्रस्सर्वार्थसारथिः ।  
ऐरावतकरानीतवियद्गङ्गाप्लुतो विभुः ॥ १०१॥  
ब्रह्माभिषिक्तो गोगोप्ता सर्वलोकशुभङ्करः ।  
सर्ववेदमयो मग्ननन्दान्वेषिपितृप्रियः ॥ १०२॥  
वरुणोदीरितात्मेक्षाकौतुको वरुणार्चितः ।  
वरुणानीतजनको गोपज्ञातात्मवैभवः ॥ १०३॥  
स्वर्लोकालोकसंहृष्टगोपवर्गत्रिवर्गदः ।  
ब्रह्महृद्गोपितो गोपद्रष्टा ब्रह्मपदप्रदः ॥ १०४॥  
शरच्चन्द्रविहारोत्कः श्रीपतिर्वशको क्षमः ।  
भयापहो भर्तृरुद्धगोपिकाध्यानगोचरः ॥ १०५॥  
गोपिकानयनास्वाद्यो गोपीनर्मोक्तिनिर्वृतः ।  
गोपिकामानहरणो गोपिकाशतयूथपः ॥ १०६॥  
वैजयन्तीस्रगाकल्पो गोपिकामानवर्धनः ।  
गोपकान्तासुनिर्देष्टा कान्तो मन्मथमन्मथः ॥ १०७॥  
स्वात्मास्यदत्तताम्बूलः फलितोत्कृष्टयौवनः ।  
वल्लवीस्तनसक्ताक्षो वल्लवीप्रेमचालितः ॥ १०८॥  
गोपीचेलाञ्चलासीनो गोपीनेत्राब्जषट्पदः ।  
रासक्रीडासमासक्तो गोपीमण्डलमण्डनः ॥ १०९॥  
गोपीहेममणिश्रेणिमध्येन्द्रमणिरुज्ज्वलः ।  
विद्याधरेन्दुशापघ्नश्शङ्खचूडशिरोहरः ॥ ११०॥  
शङ्खचूडशिरोरत्नसम्प्रीणितबलोऽनघः ।  
अरिष्टारिष्टकृद्दुष्टकेशिदैत्यनिषूदनः ॥ १११॥  
सरसस्सस्मितमुखस्सुस्थिरो विरहाकुलः ।  
सङ्कर्षणार्पितप्रीतिरक्रूरध्यानगोचरः ॥ ११२॥  
अक्रूरसंस्तुतो गूढो गुणवृत्युपलक्षितः ।  
प्रमाणगम्यस्तन्मात्राऽवयवी बुद्धितत्परः ॥ ११३॥  
सर्वप्रमाणप्रमधीस्सर्वप्रत्ययसाधकः ।  
पुरुषश्च प्रधानात्मा विपर्यासविलोचनः ॥ ११४॥  
मधुराजनसंवीक्ष्यो रजकप्रतिघातकः ।  
विचित्राम्बरसंवीतो मालाकारवरप्रदः ॥ ११५॥  
कुब्जावक्रत्वनिर्मोक्ता कुब्जायौवनदायकः ।  
कुब्जाङ्गरागसुरभिः कंसकोदण्डखण्डनः ॥ ११६॥  
धीरः कुवलयापीडमर्दनः कंसभीतिकृत् ।  
दन्तिदन्तायुधो रङ्गत्रासको मल्लयुद्धवित् ॥ ११७॥  
चाणूरहन्ता कंसारिर्देवकीहर्षदायकः ।  
वसुदेवपदानम्रः पितृबन्धविमोचनः ॥ ११८॥  
उर्वीभयापहो भूप उग्रसेनाधिपत्यदः ।  
आज्ञास्थितशचीनाथस्सुधर्मानयनक्षमः ॥ ११९॥  
आद्यो द्विजातिसत्कर्ता शिष्टाचारप्रदर्शकः ।  
सान्दीपनिकृताभ्यस्तविद्याभ्यासैकधीस्सुधीः ॥ १२०॥  
गुर्वभीष्टक्रियादक्षः पश्चिमोदधिपूजितः ।  
हतपञ्चजनप्राप्तपाञ्चजन्यो यमार्चितः ॥ १२१॥  
धर्मराजजयानीतगुरुपुत्र उरुक्रमः ।  
गुरुपुत्रप्रदश्शास्ता मधुराजसभासदः ॥ १२२॥  
जामदग्न्यसमभ्यर्च्यो गोमन्तगिरिसञ्चरः ।  
गोमन्तदावशमनो गरुडानीतभूषणः ॥ १२३॥  
चक्राद्यायुधसंशोभी जरासन्धमदापहः ।  
सृगालावनिपालघ्नस्सृगालात्मजराज्यदः ॥ १२४॥  
विध्वस्तकालयवनो मुचुकुन्दवरप्रदः ।  
आज्ञापितमहाम्भोधिर्द्वारकापुरकल्पनः ॥ १२५॥  
द्वारकानिलयो रुक्मिमानहन्ता यदूद्वहः ।  
रुचिरो रुक्मिणीजानिः प्रद्युम्नजनकः प्रभुः ॥ १२६॥  
अपाकृतत्रिलोकार्तिरनिरुद्धपितामहः ।  
अनिरुद्धपदान्वेषी चक्री गरुडवाहनः ॥ १२७॥  
बाणासुरपुरीरोद्धा रक्षाज्वलनयन्त्रजित् ।  
धूतप्रमथसंरम्भो जितमाहेश्वरज्वरः ॥ १२८॥  
षट्चक्रशक्तिनिर्जेता भूतवेतालमोहकृत् ।  
शम्भुत्रिशूलजिच्छम्भुजृम्भणश्शंम्भुसंस्तुतः ॥ १२९॥  
इन्द्रियात्मेन्दुहृदयस्सर्वयोगेश्वरेश्वरः ।  
हिरण्यगर्भहृदयो मोहावर्तनिवर्तनः ॥ १३०॥  
आत्मज्ञाननिधिर्मेधा कोशस्तन्मात्ररूपवान् ।  
इन्द्रोऽग्निवदनः कालनाभस्सर्वागमाध्वगः ॥ १३१॥  
तुरीयसर्वधीसाक्षी द्वन्द्वारामात्मदूरगः ।  
अज्ञातपारो वश्यश्रीरव्याकृतविहारवान् ॥ १३२॥  
आत्मप्रदीपो विज्ञानमात्रात्मा श्रीनिकेतनः ।  
बाणबाहुवनच्छेत्ता महेन्द्रप्रीतिवर्धनः ॥ १३३॥  
अनिरुद्धनिरोधज्ञो जलेशाहृतगोकुलः ।  
जलेशविजयी वीरस्सत्राजिद्रत्नयाचकः ॥ १३४॥  
प्रसेनान्वेषणोद्युक्तो जाम्बवद्धृतरत्नदः ।  
जितर्क्षराजतनयाहर्ता जाम्बवतीप्रियः ॥ १३५॥  
सत्यभामाप्रियः कामश्शतधन्वशिरोहरः ।  
कालिन्दीपतिरक्रूरबन्धुरक्रूररत्नदः ॥ १३६॥  
कैकेयीरमणो भद्राभर्ता नाग्नजितीधवः ।  
माद्रीमनोहरश्शैब्याप्राणबन्धुरुरुक्रमः ॥ १३७॥  
सुशीलादयितो मित्रविन्दानेत्रमहोत्सवः ।  
लक्ष्मणावल्लभो रुद्धप्राग्ज्योतिषमहापुरः ॥ १३८॥  
सुरपाशावृतिच्छेदी मुरारिः क्रूरयुद्धवित्।  
हयग्रीवशिरोहर्ता सर्वात्मा सर्वदर्शनः ॥ १३९॥  
नरकासुरविच्छेत्ता नरकात्मजराज्यदः।  
पृथ्वीस्तुतः प्रकाशात्मा हृद्यो यज्ञफलप्रदः ॥ १४०॥  
गुणग्राही गुणद्रष्टा गूढस्वात्मा विभूतिमान् ।  
कविर्जगदुपद्रष्टा परमाक्षरविग्रहः ॥ १४१॥  
प्रपन्नपालनो माली महद् ब्रह्मविवर्धनः ।  
वाच्यवाचकशक्त्यर्थस्सर्वव्याकृतसिद्धिदः ॥ १४२॥  
स्वयम्प्रभुरनिर्वेद्यस्स्वप्रकाशश्चिरन्तनः ।  
नादात्मा मन्त्रकोटीशो नानावादनिरोधकः ॥ १४३॥  
कन्दर्पकोटिलावण्यः परार्थैकप्रयोजकः ।  
अमरीकृतदेवौघः कन्यकाबन्धमोचनः ॥ १४४॥  
षोडशस्त्रीसहस्रेशः कान्तः कान्तामनोभवः ।  
क्रीडारत्नाचलाहर्ता वरुणच्छत्रशोभितः ॥ १४५॥  
शक्राभिवन्दितश्शक्रजननीकुण्डलप्रदः ।  
अदितिप्रस्तुतस्तोत्रो ब्राह्मणोद्घुष्टचेतनः ॥ १४६॥  
पुराणस्संयमी जन्मालिप्तः षड्विंशकोऽर्थदः ।  
यशस्यनीतिराद्यन्तरहितस्सत्कथाप्रियः ॥ १४७॥  
ब्रह्मबोधः परानन्दः पारिजातापहारकः ।  
पौण्ड्रकप्राणहरणः काशिराजनिषूदनः ॥ १४८॥  
कृत्यागर्वप्रशमनो विचक्रवधदीक्षितः ।  
कंसविध्वंसनस्साम्बजनको डिंम्भकार्दनः ॥ १४९॥  
मुनिर्गोप्ता पितृवरप्रदस्सवनदीक्षितः ।  
रथी सारथ्यनिर्देष्टा फाल्गुनः फाल्गुनिप्रियः ॥ १५०॥  
सप्ताब्धिस्तम्भनोद्भातो हरिस्सप्ताब्धिभेदनः ।  
आत्मप्रकाशः पूर्णश्रीरादिनारायणेक्षितः ॥ १५१॥  
विप्रपुत्रप्रदश्चैव सर्वमातृसुतप्रदः ।  
पार्थविस्मयकृत्पार्थप्रणवार्थप्रबोधनः ॥ १५२॥  
कैलासयात्रासुमुखो बदर्याश्रमभूषणः ।  
घण्टाकर्णक्रियामौढ्यात्तोषितो भक्तवत्सलः ॥ १५३॥  
मुनिवृन्दादिभिर्ध्येयो घण्टाकर्णवरप्रदः ।  
तपश्चर्यापरश्चीरवासाः पिङ्गजटाधरः ॥ १५४॥  
प्रत्यक्षीकृतभूतेशश्शिवस्तोता शिवस्तुतः ।  
कृष्णास्वयंवरालोककौतुकी सर्वसम्मतः ॥ १५५॥  
बलसंरम्भशमनो बलदर्शितपाण्डवः ।  
यतिवेषार्जुनाभीष्टदायी सर्वात्मगोचरः ॥ १५६॥  
सुभद्राफाल्गुनोद्वाहकर्ता प्रीणितफाल्गुनः ।  
खाण्डवप्रीणितार्चिष्मान्मयदानवमोचनः ॥ १५७॥  
सुलभो राजसूयार्हयुधिष्ठिरनियोजकः ।  
भीमार्दितजरासन्धो मागधात्मजराज्यदः ॥ १५८॥  
राजबन्धननिर्मोक्ता राजसूयाग्रपूजनः ।  
चैद्याद्यसहनो भीष्मस्तुतस्सात्वतपूर्वजः ॥ १५९॥  
सर्वात्मार्थसमाहर्ता मन्दराचलधारकः ।  
यज्ञावतारः प्रह्लादप्रतिज्ञाप्रतिपालकः ॥ १६०॥  
बलियज्ञसभाध्वंसी दृप्तक्षत्रकुलान्तकः ।  
दशग्रीवान्तको जेता रेवतीप्रेमवल्लभः ॥ १६१॥  
सर्वावताराधिष्ठाता वेदबाह्यविमोहनः ।  
कलिदोषनिराकर्ता दशनामा दृढव्रतः ॥ १६२॥  
अमेयात्मा जगत्स्वामी वाग्मी चैद्यशिरोहरः ।  
द्रौपदीरचितस्तोत्रः केशवः पुरुषोत्तमः ॥ १६३॥  
नारायणो मधुपतिर्माधवो दोषवर्जितः ।  
गोविन्दः पुण्डरीकाक्षो विष्णुश्च मधुसूदनः ॥ १६४॥  
त्रिविक्रमस्त्रिलोकेशो वामनः श्रीधरः पुमान् ।  
हृषीकेशो वासुदेवः पद्मनाभो महाह्रदः ॥ १६५॥  
दामोदरश्चतुर्व्यूहः पाञ्चालीमानरक्षणः ।  
साल्वघ्नस्समरश्लाघी दन्तवक्त्रनिबर्हणः ॥ १६६॥  
दामोदरप्रियसखा पृथुकास्वादनप्रियः ॥  
घृणी दामोदरः श्रीदो गोपीपुनरवेक्षकः ॥ १६७॥  
गोपिकामुक्तिदो योगी दुर्वासस्तृप्तिकारकः ।  
अविज्ञातव्रजाकीर्णपाण्डवालोकनो जयी ॥ १६८॥  
पार्थसारथ्यनिरतः प्राज्ञः पाण्डवदूत्यकृत् ।  
विदुरातिथ्यसन्तुष्टः कुन्तीसन्तोषदायकः ॥ १६९॥  
सुयोधनतिरस्कर्ता दुर्योधनविकारवित् ।  
विदुराभिष्ठुतो नित्यो वार्ष्णेयो मङ्गलात्मकः ॥ १७०॥  
पञ्चविंशतितत्वेशश्चतुर्विंशतिदेहभाक् ।  
सर्वानुग्राहकस्सर्वदाशार्हसततार्चितः ॥ १७१॥  
अचिन्त्यो मधुरालापस्साधुदर्शी दुरासदः ।  
मनुष्यधर्मानुगतः कौरवेन्द्रक्षयेक्षिता ॥ १७२॥  
उपेन्द्रो दानवारातिरुरुगीतो महाद्युतिः ।  
ब्रह्मण्यदेवः श्रुतिमान् गोब्राह्मणहिताशयः ॥ १७३॥  
वरशीलश्शिवारम्भस्सुविज्ञानविमूर्तिमान् ।  
स्वभावशुद्धस्सन्मित्रस्सुशरण्यस्सुलक्षणः ॥ १७४॥  
धृतराष्ट्रगतोदृष्टिप्रदः कर्णविभेदनः ।  
प्रतोदधृग्विश्वरूपविस्मारितधनञ्जयः ॥ १७५॥  
सामगानप्रियो धर्मधेनुर्वर्णोत्तमोऽव्ययः ।  
चतुर्युगक्रियाकर्ता विश्वरूपप्रदर्शकः ॥ १७६॥  
ब्रह्मबोधपरित्रातपार्थो भीष्मार्थचक्रभृत् ।  
अर्जुनायासविध्वंसी कालदंष्ट्राविभूषणः ॥ १७७॥  
सुजातानन्तमहिमा स्वप्नव्यापारितार्जुनः ।  
अकालसन्ध्याघटनश्चक्रान्तरितभास्करः ॥ १७८॥  
दुष्टप्रमथनः पार्थप्रतिज्ञापरिपालकः ।  
सिन्धुराजशिरःपातस्थानवक्ता विवेकदृक् ॥ १७९॥  
सुभद्राशोकहरणो द्रोणोत्सेकादिविस्मितः ।  
पार्थमन्युनिराकर्ता पाण्डवोत्सवदायकः ॥ १८०॥  
अङ्गुष्ठाक्रान्तकौन्तेयरथश्शक्तोऽहिशीर्षजित् ।  
कालकोपप्रशमनो भीमसेनजयप्रदः ॥ १८१॥  
अश्वत्थामवधायासत्रातपाण्डुसुतः कृती ।  
इषीकास्त्रप्रशमनो द्रौणिरक्षाविचारणः ।१८२॥  
पार्थापहारितद्रौणिचूडामणिरभङ्गुरः ।  
धृतराष्ट्रपरामृष्टभीमप्रतिकृतिस्मयः ॥ १८३॥  
भीष्मबुद्धिप्रदश्शान्तश्शरच्चन्द्रनिभाननः ।  
गदाग्रजन्मा पाञ्चालीप्रतिज्ञापरिपालकः ॥ १८४॥  
गान्धारीकोपदृग्गुप्तधर्मसूनुरनामयः ।  
प्रपन्नार्तिभयच्छेत्ता भीष्मशल्यव्यधावहः ॥ १८५॥  
शान्तश्शान्तनवोदीर्णसर्वधर्मसमाहितः ।  
स्मारितब्रह्मविद्यार्थप्रीतपार्थो महास्त्रवित् ॥ १८६॥  
प्रसादपरमोदारो गाङ्गेयसुगतिप्रदः ।  
विपक्षपक्षक्षयकृत्परीक्षित्प्राणरक्षणः ॥ १८७॥  
जगद्गुरुर्धर्मसूनोर्वाजिमेधप्रवर्तकः ।  
विहितार्थाप्तसत्कारो मासकात्परिवर्तदः ॥ १८८॥  
उत्तङ्कहर्षदात्मीयदिव्यरूपप्रदर्शकः ।  
जनकावगतस्वोक्तभारतस्सर्वभावनः ॥ १८९॥  
असोढयादवोद्रेको विहिताप्तादिपूजनः ॥  
समुद्रस्थापिताश्चर्यमुसलो वृष्णिवाहकः ॥ १९०॥  
मुनिशापायुधः पद्मासनादित्रिदशार्थितः ।  
वृष्टिप्रत्यवहारोत्कस्स्वधामगमनोत्सुकः ॥ १९१॥  
प्रभासालोकनोद्युक्तो नानाविधनिमित्तकृत् ।  
सर्वयादवसंसेव्यस्सर्वोत्कृष्टपरिच्छदः ॥ १९२॥  
वेलाकाननसञ्चारी वेलानिलहृतश्रमः ।  
कालात्मा यादवोऽनन्तस्स्तुतिसन्तुष्टमानसः ॥ १९३॥  
द्विजालोकनसन्तुष्टः पुण्यतीर्थमहोत्सवः ।  
सत्काराह्लादिताशेषभूसुरस्सुरवल्लभः ॥ १९४॥  
पुण्यतीर्थाप्लुतः पुण्यः पुण्यदस्तीर्थपावनः ।  
विप्रसात्कृतगोकोटिश्शतकोटिसुवर्णदः ॥ १९५॥  
स्वमायामोहिताऽशेषवृष्णिवीरो विशेषवित् ।  
जलजायुधनिर्देष्टा स्वात्मावेशितयादवः ॥ १९६॥  
देवताभीष्टवरदः कृतकृत्यः प्रसन्नधीः ।  
स्थिरशेषायुतबलस्सहस्रफणिवीक्षणः ॥ १९७॥  
ब्रह्मवृक्षवरच्छायासीनः पद्मासनस्थितः ।  
प्रत्यगात्मा स्वभावार्थः प्रणिधानपरायणः ॥ १९८॥  
व्याधेषुविद्धपूज्याङ्घ्रिर्निषादभयमोचनः ।  
पुलिन्दस्तुतिसन्तुष्टः पुलिन्दसुगतिप्रदः ॥ १९९॥  
दारुकार्पितपार्थादिकरणीयोक्तिरीशिता ।  
दिव्यदुन्दुभिसंयुक्तः पुष्पवृष्टिप्रपूजितः ॥ २००॥  
पुराणः परमेशानः पूर्णभूमा परिष्टुतः ।  
पतिराद्यः परं ब्रह्म परमात्मा परात्परः ॥ २०१॥  
श्रीपरमात्मा परात्परः ओं नमः इति-  
फलश्रुतिः  
इदं सहस्रं कृष्णस्य नाम्नां सर्वार्थदायकम् ।  
अनन्तरूपी भगवान् व्याख्यातादौ स्वयम्भुवे ॥ २०२॥  
तेन प्रोक्तं वसिष्ठाय ततो लब्ध्वा पराशरः ।  
व्यासाय तेन सम्प्रोक्तं शुको व्यासादवाप्तवान् ॥ २०३॥  
तच्छिष्यैर्बहुभिर्भूमौ ख्यापितं द्वापरे युगे ।  
कृष्णाज्ञया हरिहरः कलौ प्रख्यापयद्विभुः ॥ २०४॥  
इदं पठति भक्त्या यः शृणोति च समाहितः ।  
स्वसिद्ध्यै प्रार्थयन्त्येनं तीर्थक्षेत्रादिदेवताः ॥ २०५॥  
प्रायश्चित्तान्यशेषाणि नालं यानि व्यपोहितुम् ।  
तानि पापानि नश्यन्ति सकृदस्य प्रशंसनात् ॥ २०६॥  
ऋणत्रयविमुक्तस्य श्रौतस्मार्तानुवर्तिनः ।  
ऋषेस्त्रिमूर्तिरूपस्य फलं विन्देदिदं पठन् ॥ २०७॥  
इदं नामसहस्रं यः पठत्येतच्छृणोति च ।  
शिवलिङ्गसहस्रस्य स प्रतिष्ठाफलं लभेत् ॥ २०८॥  
इदं किरीटी सञ्जप्य जयी पाशुपतास्त्रभाक् ।  
कृष्णस्य प्राणभूतस्सन् कृष्णं सारथिमाप्तवान् ॥ २०९॥  
द्रौपद्या दमयन्त्या च सावित्र्या च सुशीलया ।  
दुरितानि जितान्येतज्जपादाप्तं च वाञ्छितम् ॥ २१०॥  
किमिदं बहुना शंसन्मानवो मोदनिर्भरः ।  
ब्रह्मानन्दमवाप्यान्ते कृष्णसायूज्यमाप्नुयात् ॥ २११॥  
॥ कृष्णसहस्रनामस्तोत्रं सम्पूर्णम् ॥




\]
