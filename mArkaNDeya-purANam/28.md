+++
title = "२८"

+++

अष्टाविंशोऽध्यायः  

जड उवाच  

तन्मातुर्वचनं श्रुत्वा सोऽलर्को मातरं पुनः  ।  
पप्रच्छ वर्णधर्मांश्च धर्मा ये चाश्रमेषु च  ॥ २८.१ ॥  

अलर्क उवाच  

कथितोऽयं महाभागे ! राज्यतन्त्राश्रितस्त्वया  ।  
धर्मं तमहमिच्छामि श्रोतुं वर्णाश्रमात्मकम्  ॥ २८.२ ॥  

मदालसोवाच  

दानमध्ययनं यज्ञो ब्राह्मणस्य त्रिधा मतः  ।  
नान्यश्चतुर्थो धर्मोऽस्ति धर्मस्तस्यापदं विना  ॥ २८.३ ॥  
याजनाध्यापने शुद्धे तथा पूतप्रतिग्रहः  ।  
एषा सम्यक्समाख्यता त्रिविधा चास्य जीविका  ॥ २८.४ ॥  
दानमध्ययनं यज्ञः क्षत्रियस्याप्ययं त्रिधा  ।  
धर्मः प्रोक्तः क्षिते रक्षा शस्त्राजीवञ्च जीविका  ॥ २८.५ ॥  
दानमध्ययनं यज्ञो वैश्यस्यापि त्रिधैव सः  ।  
वाणिज्यं पाशुपाल्यञ्च कृषिश्चैवास्य जीविका  ॥ २८.६ ॥  
दानं यज्ञोऽथ शुश्रूषा द्विजातीनां त्रिधा मया  ।  
व्याख्यातः शूद्रधर्मोऽपि जीविका कारुकर्म च  ॥ २८.७ ॥  
तद्वद्द्विजातिशुश्रूषा पोषणं क्रयविक्रयौ  ।  
वर्णधर्मास्त्विमे प्रोक्ताः श्रूयन्तां चाश्रमाश्रयाः  ॥ २८.८ ॥  
स्ववर्णधर्मात्संसिद्धिं नरः प्राप्नोति न च्युतः  ।  
प्रयाति नरकं प्रेत्य प्रतिषिद्धनिषेवणात् ॥ २८.९ ॥  
यावत्तु नोपनयनं क्रियते वै द्विजन्मनः  ।  
कामचेष्टोक्तिभक्ष्यश्च तावद्भवति पुत्रक  ॥ २८.१० ॥  
कृतोपनयनः सम्यग्ब्रह्मचारी गुरुर्गृहे  ।  
वसेत्तत्र च धर्मोऽस्य कथ्यते तं निबोध मे  ॥ २८.११ ॥  
स्वाध्यायोऽथाग्रिशुश्रूषा स्नानं भिक्षाटनं तथा  ।  
गुरोर्निवेद्य तच्चान्नमनुज्ञातेन सर्वदा  ॥ २८.१२ ॥  
गुरोः कर्मणि सोद्योगः सम्यक्प्रीत्युपपादनम्  ।  
तेनाहूतः पठेच्चैव तत्परो नान्यमानसः  ॥ २८.१३ ॥  
एकं द्वौ सकलान् वापि वेदान् प्राप्य गुरोर्मुखात् ।  
अनुज्ञातोऽथ वन्दित्वा दक्षिणां गुरवे ततः  ॥ २८.१४ ॥  
गार्हस्थ्याश्रमकामस्तु गृहस्थाश्रममावसेत् ।  
वानप्रस्थाश्रमं वापि चतुर्थं चेच्छयात्मनः  ॥ २८.१५ ॥  
तत्रैव वा गुरोर्गेहे द्विजो निष्ठामवाप्नुयात् ।  
गुरोरभावे तत्पुत्रे तच्छिष्ये तत्सुतं विना  ॥ २८.१६ ॥  
शुश्रूषुर्निरभिमानो ब्रह्मचार्याश्रमं वसेत् ।  
उपावृत्तस्ततस्तस्मात्गृहस्थाश्रमकाम्यया  ॥ २८.१७ ॥  
ततोऽसमानर्षिकुलां तुल्यां भार्यामरोगिणीम्  ।  
उद्वहेन्न्यायतोऽव्यङ्गां गृहस्थाश्रमकारणात् ॥ २८.१८ ॥  
स्वकर्मणा धनं लब्ध्वा पितृदेवातिथींस्तथा  ।  
सम्यक्सम्प्रीणयन् भक्त्या पोषयेच्चाश्रितांस्तथा  ॥ २८.१९ ॥  
भृत्यात्मजान् जामयोऽथ दीनान्धपतितानपि  ।  
यथाशक्त्यान्नदानेन वयांसि पशवस्तथा  ॥ २८.२० ॥  
एष धर्मो गृहस्थस्य ऋतावभिगमस्तथा  ।  
पञ्चयज्ञविधानन्तु यथाशक्त्या न हापयेत् ॥ २८.२१ ॥  
पितृदेवातिथिज्ञातिभुक्तशेषं स्वयं नरः  ।  
भुञ्जीत च समं भृत्यैर्यथाविभवमादृतः  ॥ २८.२२ ॥  
एष तूद्देशतः प्रोक्तो गृहस्थस्याश्रमो मया  ।  
वानप्रस्थस्य धर्मं ते कथयाम्यवधार्यताम्  ॥ २८.२३ ॥  

अपत्यसन्ततिं दृष्ट्वा प्राज्ञो चानतिम्  ।  
वानप्रस्थाश्रमं गच्छेदात्मनः शुद्धिकारणात् ॥ २८.२४ ॥  
तत्रारण्योपभोगश्च तपोभिश्चानुकर्षणम्  ।  
भूमौ शय्या ब्रह्मचर्यं पितृदेवातिथिक्रिया  ॥ २८.२५ ॥  
होमस्त्रिषवणस्त्रानं जटावल्कलधारणम्  ।  
योगाभ्यासः सदा चैव वन्यस्नेहनिषेवणम्  ॥ २८.२६ ॥  
इत्येष पापशुद्ध्यर्थमात्मनश्चोपकारकः  ।  
वानप्रस्थाश्रमस्तस्माद्भिक्षोस्तु चरमोऽपरः  ॥ २८.२७ ॥  
चतुर्थस्य स्वरूपं तु श्रुयतामाश्रमस्य मे  ।  
यः स्वधर्मोऽस्य धर्मज्ञैः प्रोक्तस्तात ! महात्मभिः  ॥ २८.२८ ॥  
सर्वसङ्गपरित्यागो ब्रह्मचर्यमकोपिता  ।  
यतेन्द्रियत्वमावासे नैकस्मिन् वसतिश्चिरम्  ॥ २८.२९ ॥  
अनारम्भस्तथाहारो भैक्षान्नेनैककालिना  ।  
आत्मज्ञानावबोधेच्छा तथा चात्मावलोकनम्  ॥ २८.३० ॥  
चतुर्थे त्वाश्रमे धर्मो मयायं ते निवेदितः  ।  
सामान्यमन्यवर्णानामाश्रमाणाञ्च मे शृणु  ॥ २८.३१ ॥  
सत्यं शौचमहिंसा च अनसूया तथा क्षमा  ।  
आनृशंस्यमकार्पण्यं सन्तोषश्चाष्टमो गुणः  ॥ २८.३२ ॥  
एते सङ्क्षेपतः प्रोक्ता धर्मा वर्णाश्रमेषु ते  ।  
एतेषु च स्वधर्मेषु स्वेषु तिष्ठेत्समन्ततः  ॥ २८.३३ ॥  
यश्चोल्लङ्घ्य स्वकं धर्मं स्ववर्णाश्रमसञ्ज्ञितम्  ।  
नरोऽन्यथा प्रवर्तेत स दण्ड्यो भूभृतो भवेत् ॥ २८.३४ ॥  
ये च स्वधर्मसन्त्यागात्पापं कुर्वन्ति मानवाः  ।  
उपेक्षतस्तान्नृपतेरिष्टापूर्तं प्रणश्यति  ॥ २८.३५ ॥  
तस्माद्राज्ञा प्रयत्नेन सर्वे वर्णाः स्वधर्मतः  ।  
प्रवर्तन्तोऽन्यथा दण्ड्याः स्थाप्याश्चैव स्वकर्मसु  ॥ २८.३६ ॥  

इति श्रीमार्कण्डेयपुराणे पुत्रानुशासने मदालसावाक्यं नामाष्टाविंशोऽध्यायः  
