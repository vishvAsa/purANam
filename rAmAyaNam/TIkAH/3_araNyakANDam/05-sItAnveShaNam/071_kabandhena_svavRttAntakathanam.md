+++
title = "०७१ कबन्धेन स्ववृत्तान्तकथनम्"
title_english = "071 Kabandha requestes for incineration"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_3/Kanda_3_ARK-071-Kabandhena_Swa_Vruththantha_Kathanam.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/3_araNyakANDam/05-sItAnveShaNam/071_kabandhena_svavRttAntakathanam.md">
<details><summary><h3>IITK ...{Loading}...</h3></summary>

Kabandha narrates his story-- promises to help Rama in finding Sita--
attains his true form after his cremation.



#### श्लोकः
##### मूलम्
पुरा राम महाबाहो महाबलपराक्रम।  
रूपमासीन्ममा चिन्त्यं त्रिषु लोकेषु विश्रुतम्॥3.71.1॥  
यथा सोमस्य शक्रस्य सूर्यस्य च यथा वपुः।

##### शब्दार्थः
महाबाहो longarmed, महाबलपराक्रम strong and powerful, राम O Rama, पुरा in the past, सोमस्य the Moon's, शक्रस्य Indra's, यथा as, सूर्यस्य च the Sun's, वपुः body, यथा like that, मम my,रूपम् form, अचिन्त्यम् inconceivable, त्रिषु लोकेषु in the three worlds, विश्रुतम् renowned, आसीत् it was.

##### आङ्ग्लानुवादः
O longarmed, mighty and powerful Rama in the past I was handsome like the Moon or Indra or the Sun inconceivable to all the three worlds.



#### श्लोकः
##### मूलम्
सोऽहं रूपमिदं कृत्वा लोकवित्रासनं महत्॥3.71.2॥  
ऋषीन्वनगतान्राम त्रासयामि ततस्ततः।

##### शब्दार्थः
राम Rama, सः that, अहम् I, लोकवित्रासनम् a great terror in the world, महत् great, इदं रूपम् this form, कृत्वा after creating, ततस्ततः eventually, वनगतान् those men in the forests, ऋषीन् seers, त्रासयामि used to terrorise.

##### आङ्ग्लानुवादः
With my appearance, I was a great nuisance to the world and used to terrorise the sages living in the forest.



#### श्लोकः
##### मूलम्
ततस्स्थूलशिरा नाम महर्षिः कोपितो मया॥3.71.3॥  
सञ्चिन्वन्विविधं वन्यं रूपेणानेन धर्षितः।

##### शब्दार्थः
ततः then, विविधम् different, वन्यम् forest material, सञ्चिन्वन् while collecting, स्थूलशिराः नाम by name Sthulasira, महर्षिः seer, अनेन by this, रूपेण form, धर्षितः was assaulted, मया by me, कोपितः was enraged.

##### आङ्ग्लानुवादः
With my appearance I invited the wrath of Sthulasira who I assaulted among the many seers, while he was collecting food in the forest.



#### श्लोकः
##### मूलम्
तेनाहमुक्तः प्रेक्ष्यैवं घोरशापाभिधायिना॥3.71.4॥  
एतदेव नृशंसं ते रूपमस्तु विगर्हितम्।

##### शब्दार्थः
प्रेक्ष्य seeing me, घोरशापाभिधायिना  pronounced a dreadful curse, तेन by him, अहम् I, एवम् in that way, उक्तः said, ते you, नृशंसम् mean, विगर्हितम् dispising, एतत् this, रूपमेव form only, अस्तु it may be.

##### आङ्ग्लानुवादः
Seeing me he pronounced a dreadful curse on me saying, 'You will get a cruel, despicable form.'



#### श्लोकः
##### मूलम्
स मया याचितः क्रुद्धश्शापस्योन्तो भवेदिति॥3.71.5॥  
अभिशापकृतस्येति तेनेदं भाषितं वचः।

##### शब्दार्थः
क्रुद्धः angry, सः he, अभिशापकृतस्य pronounced on, शापस्य curse's, अन्तः end of it, भवेत् may be, इति thus, मया by me, प्रार्थितः begged, तेन by him, इदम् this, वचः words, भाषितम् spoke.

##### आङ्ग्लानुवादः
When I sought to know how the curse angrily pronounced on me would come to an end, he saidः



#### श्लोकः
##### मूलम्
यदा छित्त्वा भुजौ रामस्त्वां दहेद्विजने वने॥3.71.6॥  
तदा त्वं प्राप्स्यसे रूपं स्वमेव विपुलं शुभम्।

##### शब्दार्थः
रामः Rama, भुजौ two arms, छित्त्वा cutting, त्वाम् you, यदा when, विजने in a desolate, वने in forest, दहेत् cremate, तदा then, स्वमेव your own, विपुलम् शुभम् greatly auspicious, रूपम् form, प्राप्स्यसे you will obtain.

##### आङ्ग्लानुवादः
'When Rama gets your arms in a desolate forest amputated and your body cremated, you would get back your gloriously auspicious form.'



#### श्लोकः
##### मूलम्
श्रिया विराजितं पुत्रं दनोस्त्वं विद्धि लक्ष्मण॥3.71.7॥  
इन्द्रकोपादिदं रूपं प्राप्तमेवं रणाजिरे।

##### शब्दार्थः
लक्ष्मण Lakshmana, दनोः Danu's family, श्रिया by prosperity, विराजितम् shining, पुत्रम् son, त्वम् you, विद्धि know, इन्द्रकोपात् by the wrath of Indra, रणाजिरे in the battlefield, एवम् this, इदं रूपम् this form, प्राप्तम् is obtained.

##### आङ्ग्लानुवादः
O Lakshmana know that I was the prosperous son of demon Danu. By the wrath of Indra in the battlefeild I obtained this form.



#### श्लोकः
##### मूलम्
अहं हि तपसोग्रेण पितामहमतोषयम्॥3.71.8॥  
दीर्घमायुस्स मे प्रादात्ततो मां विभ्रमोऽस्पृशत्।

##### शब्दार्थः
अहम् I, उग्रेण by intense, तपसा by penance, पितामहम् the creator Brahma, आतोषयम् I made him happy, सः he, मे my, दीर्घम् long, आयुः life, प्रादात् graced, ततः then, माम् me, विभ्रमः confusion, अस्पृशत्  overtook me.

##### आङ्ग्लानुवादः
I pleased the creator Brahma with great penance. He blessed me with long life. Then this pride and confusion overtook me.



#### श्लोकः
##### मूलम्
दीर्घमायुर्मया प्राप्तं किं मे शक्रः करिष्यति॥3.71.9॥  
इत्येवं बुद्धिमास्थाय रणे शक्रमधर्षयम्।

##### शब्दार्थः
मया by me, दीर्घम् long, आयुः life, प्राप्तम् has been attained, शक्रः Indra, मे to me, किं करिष्यति  what can he do, इत्येवम् in that manner, बुद्धिम् in mind, आस्थाय considering, रणे in battle, शक्रम् Indra, अधर्षयम् I attacked .

##### आङ्ग्लानुवादः
Having been blessed with long life and thinking, what can Indra do to me?, I attacked  
him.



#### श्लोकः
##### मूलम्
तस्य बाहुप्रयुक्तेन वज्रेण शतपर्वणा॥3.71.10॥  
सक्थिनी चैव मूर्धा च शरीरे सम्प्रवेशितम्।

##### शब्दार्थः
तस्य his, बाहुप्रयुक्तेन deployed  from his arm, शतपर्वणा by a weapon of hundred nodes, वज्रेण with the thunderbolt, सक्थिनी चैव both my lower limbs, मूर्धा च head also, शरीरे into the body, सम्प्रवेशितम् entered.

##### आङ्ग्लानुवादः
The thunderbolt having a hundred nodes deployed by Indra pierced my thighs and my head.



#### श्लोकः
##### मूलम्
स मया याच्यमानस्सन्नानयद्यमसादनम्॥3.71.11॥  
पितामहवचस्सत्यं तदस्त्विति ममाब्रवीत्।

##### शब्दार्थः
सः he, मया by me, याच्यमानः सन् being begged of him, यमसादनम् to the abode of Yama, न आनयत् did not take me, तत् that, पितामहवचः word of the creator, सत्यम् true, अस्तु इति should become true, मम to me, अब्रवीत् said.

##### आङ्ग्लानुवादः
Entreated, he did not send me to the abode of Yama ( lord of death) and said, 'Let the words of the creator be true' .



#### श्लोकः
##### मूलम्
अनाहारः कथं शक्तो भग्नसक्थिशिरोमुखः॥3.71.12॥  
वज्रेणाभिहतः कालं सुदीर्घमपि जीवितुम्।

##### शब्दार्थः
वज्रेण by the thunderbolt, अभिहतः struck by, भग्नसक्थिशिरोमुखः with thigh bones, head and face broken, अनाहारः starving, सुदीर्घं कालम् for a long time, जीवितुमपि to live, कथम् somehow, शक्तः was possible.

##### आङ्ग्लानुवादः
Hit by the thunderbolt, my thighbones, head and face were broken. Somehow I could manage to live for a long time without food.



#### श्लोकः
##### मूलम्
एवमुक्तस्तु मे शक्रो बाहू योजनमायतौ॥3.71.13॥  
प्रादादास्यं च मे कुक्षौ तीक्ष्णदंष्ट्रमकल्पयत्।

##### शब्दार्थः
एवम् in that way, उक्तः having been entreated, शक्रः Indra, मे to me, योजनम् one yojana, आयतौ long, बाहू two arms, प्रादात् he gave, मे to me, कुक्षौ in the stomach, तीक्ष्णदंष्ट्रम् with sharp teeth, आस्यं च mouth also, अकल्पयत् created.

##### आङ्ग्लानुवादः
Having been entreated, Indra created in me two long arms extending upto a yojana and set my mouth with sharp teeth in the stomach.



#### श्लोकः
##### मूलम्
सोऽहं भुजाभ्यां दीर्घाभ्यां संकृष्यास्मिन्वने चरान्॥3.71.14॥  
सिंहव्दिपमृगव्याघ्रान् भक्षयामि समन्ततः।

##### शब्दार्थः
सः अहम् with that I, अस्मिन् in this, वने in the forest, दीर्घाभ्याम् with long, भुजाभ्याम् with arms, अस्मिन् in this, वने in the forest, समन्ततः all over, चरान् moving creatures, सिंहव्दिपमृगव्याघ्रान् lions, tigers, elephants and deer, संकृष्य after pulling, भक्षयामि I eat.

##### आङ्ग्लानुवादः
Stretching the long arms in the forest, I dragged creatures like lions, tigers, elephants and deer moving in the forest and ate them.



#### श्लोकः
##### मूलम्
स तु मामब्रवीदिन्द्रो यदा रामस्सलक्ष्मणः॥3.71.15॥  
छेत्स्यते समरे बाहू तदा स्वर्गं गमिष्यसि।

##### शब्दार्थः
सः that, इन्द्रः तु Indra too, माम् to me, अब्रवीत् said, यदा when, सलक्ष्मणः along with Lakshmana, रामः Rama, समरे in the fight, बाहू छेत्स्यते cuts off the arms, तदा then, स्वर्गम् heaven, गमिष्यसि you will go.

##### आङ्ग्लानुवादः
Indra too had said, 'When Rama along with Lakshmana cuts off your arms in a fight,  you would reach heaven.'



#### श्लोकः
##### मूलम्
अनेन वपुषा राम वनेऽस्मिन्राजसत्तम॥3.71.16॥  
यद्यत्पश्यामि सर्वस्य ग्रहणं साधु रोचये।

##### शब्दार्थः
राजसत्तम best of kings, राम Rama, अस्मिन् वने in this forest, अनेन वपुषा with this body, यद्यत् whatever, पश्यामि I see, सर्वस्य of all, ग्रहणम् catch, साधु proper, रोचये I like.

##### आङ्ग्लानुवादः
O Rama, the best of kings I thought it was only proper in this forest and with this body to catch whatever creature I saw.



#### श्लोकः
##### मूलम्
अवश्यं ग्रहणं रामो मन्येऽहं समुपैष्यति॥3.71.17॥  
इमां बुद्धिं पुरस्कृत्य देहन्यासकृतश्रमः।

##### शब्दार्थः
रामः Rama, अवश्यम् certainly, ग्रहणम् into the hold, समुपैष्यति will come, अहम् I, मन्ये  thinking, इमाम् this, बुद्धिम् thought, पुरस्कृत्य depending on, देहन्यासकृतश्रमः I am struggling to preserve my body.

##### आङ्ग्लानुवादः
O Rama, I was struggling to preserve my body all the time thinking that some day you would certainly come into my arms.



#### श्लोकः
##### मूलम्
स त्वं रामोऽसि भद्रं ते नाहमन्येन राघव॥3.71.18॥  
शक्यो हन्तुं यथातत्त्वमेवमुक्तं महर्षिणा।

##### शब्दार्थः
राघव Rama, त्वम् you, सः रामः that Rama, असि you are, ते भद्रम् be blessed, महर्षिणा by the seer, तत्त्वम् truly, एवम् in that way, यथा as, उक्तम् stated, अहम् I, अन्येन by others, हन्तुम् be attacked, शक्यः possible, न not.

##### आङ्ग्लानुवादः
You are that Rama. Be blessed. As stated by the seer I cannot be really killed by any one except you.



#### श्लोकः
##### मूलम्
अहं हि मतिसाचिव्यं करिष्यामि नरर्षभ॥3.71.19॥  
मित्रं चैवोपदेक्ष्यामि युवाभ्यां संस्कृतोऽग्निना।

##### शब्दार्थः
नरर्षभ O best of men, अहम् I, अग्निना by fire, संस्कृतः purified man, युवाभ्याम् by you both, मतिसाचिव्यम् help you with my wisdom, करिष्यामि I will do, मित्रं चैव as a friend also, उपदेक्ष्यामि I will advise you.

##### आङ्ग्लानुवादः
O best among men I will help you with my wisdom and give you friendly advice when I am purified by you both through cremation on the funeral pyre.



#### श्लोकः
##### मूलम्
एवमुक्तस्तु धर्मात्मा दनुना तेन राघवः॥3.71.20॥  
इदं जगाद वचनं लक्ष्मणस्योपशृण्वतः।

##### शब्दार्थः
तेन by him, दनुना by Danu, एवम् in that way, उक्तः having been told, धर्मात्मा righteous, राघवः Rama, लक्ष्मणस्य to Lakshmana, उपशृण्वतः listening, इदम् these, वचनम् words, जगाद spoke.

##### आङ्ग्लानुवादः
Rigteous Rama spoke the following words in response to the story of Danu within Lakshmana's earshotः



#### श्लोकः
##### मूलम्
रावणेन हृता भार्या मम सीता यशस्स्विनी॥3.71.21॥  
निष्क्रान्तस्य जनस्थानात्सहभ्रात्रा यथासुखम्।

##### शब्दार्थः
जनस्थानात् from Janasthana, सह भ्रात्रा along with my brother, निष्क्रान्तस्य when I had gone out, मम my, भार्या wife, यशस्स्विनी famed lady, सीता Sita, रावणेन by Ravana, यथासुखम्  happily, हृता carried off.

##### आङ्ग्लानुवादः
My illlustrious wife Sita was carried away by Ravana comfortably when I was away from Janasthana along with my brother.



#### श्लोकः
##### मूलम्
नाममात्रं तु जानामि न रूपं तस्य रक्षसः॥3.71.22॥  
निवासं वा प्रभावं वा वयं तस्य न विद्महे।

##### शब्दार्थः
तस्य his, नाममात्रम् only the name, जानामि I know, रूपम् form, न do not know, तस्य his, निवासं वा residence not known, प्रभावं वा or his power, वयम् we, न विद्महे we do not know.

##### आङ्ग्लानुवादः
I only know his name. We do not know how he looks, where he lives and what influence he has.



#### श्लोकः
##### मूलम्
शोकार्तानामनाथानामेवं विपरिधावताम्॥3.71.23॥  
कारुण्यं सदृशं कर्तुमुपकारे च वर्तताम्।

##### शब्दार्थः
शोकार्तानाम् striken by sorrow, अनाथानाम् of orphans, एवम् that way, विपरिधावताम् of those running all over, उपकारे help, वर्ततां च do to others, कारुण्यम् kindness, कर्तुम् do show, सदृशम् worthy of your compasssion.

##### आङ्ग्लानुवादः
Creatures like you may help those who, like orphans, run here and there, stricken with sorrow.



#### श्लोकः
##### मूलम्
काष्ठान्यादाय शुष्काणि काले भग्नानि कुञ्जरैः॥3.71.24॥  
धक्ष्यामस्त्वां वयं वीर श्वभ्रे महति कल्पिते।

##### शब्दार्थः
वीर hero, काले in the proper season, कुञ्जरैः by elephants, भग्नानि broken, शुष्काणि dried, काष्ठानि logs of wood, आदाय after getting, कल्पिते in a place set, महति in a large one, श्वभ्रे in a pit, त्वाम् you, धक्ष्यामः we will cremate you.

##### आङ्ग्लानुवादः
O hero we will cremate you in a huge pit to be prepared for this occasion, collecting dry logs of wood broken by elephants.



#### श्लोकः
##### मूलम्
स त्वं सीतां समाचक्ष्व येन वा यत्र वा हृता॥3.71.25॥  
कुरु कल्याणमत्यर्थं यदि जानासि तत्त्वतः।

##### शब्दार्थः
सः he, त्वम् you, तत्त्वतः truly, जानासि यदि if you know, सीताम् about Sita, येन वा by whom, यत्र वा of wherever, हृता carried, समाचक्ष्व tell me, अत्यर्थम् very much, कल्याणम् wellbeing, कुरु you may do.

##### आङ्ग्लानुवादः
If you really know where SIta has been kidnapped and by whom, tell me. You will be  
doing a great service.



#### श्लोकः
##### मूलम्
एवमुक्तस्तु रामेण वाक्यं दनुरनुत्तमम्॥3.71.26॥  
प्रोवाच कुशलो वक्तुं वक्तारमपि राघवम्।

##### शब्दार्थः
रामेण by Rama, एवम् in that way, उक्तः  having been asked, वक्तुम् telling, कुशलः one who can speak well, दनुः Danu, वक्तारम् addressing one who can speak, राघवम् to Rama, अनुत्तमम् best, वाक्यम् word, प्रोवाच spoke.

##### आङ्ग्लानुवादः
Danu who was proficient in speech spoke with chosen words to Rama who was a great speaker himselfः



#### श्लोकः
##### मूलम्
दिव्यमस्ति न मे ज्ञानं नाभिजानामि मैथिलीम्॥3.71.27॥  
यस्तां ज्ञास्यति तं वक्ष्ये दग्धस्स्वं रूपमास्थितः।

##### शब्दार्थः
मे to me, दिव्यम् divine, ज्ञानम् wisdom, नास्ति I do not have, मैथिलीम् Maithili, नाभिजानामि I do not know, दग्धः burnt one, स्वं रूम् my original form, आस्थितः getting, ताम् her, यः whoever, ज्ञास्यति know of her, तम् him, वक्ष्ये I will reveal.

##### आङ्ग्लानुवादः
I do not have divine wisdom (now). Nor do I know Sita. When you cremate me, I shall assume my original form and will tell you the name of the person who knows it.



#### श्लोकः
##### मूलम्
अदग्धस्य तु विज्ञातुं शक्तिरस्ति न मे प्रभो॥3.71.28॥  
राक्षसं तं महावीर्यं सीता येन हृता तव।

##### शब्दार्थः
प्रभो O lord, येन by whom, तव your, सीता Sita, हृता is taken away, तम् him, महावीर्यम् very powerful, राक्षसम् rakshasa, विज्ञातुम् to know, अदग्धस्य without being burnt, मे to me, शक्तिः ability, नास्ति is not there.

##### आङ्ग्लानुवादः
O lord before I am cremated, I do not have the ability to know  about that powerful demon by whom Sita has been abducted.



#### श्लोकः
##### मूलम्
विज्ञानं हि मम भ्रष्टं शापदोषेण राघव॥3.71.29॥  
स्वकृतेन मया प्राप्तं रूपं लोकविगर्हितम्।

##### शब्दार्थः
राघव Rama, शापदोषेण due to the curse, मम my, विज्ञानम् wisdom, भ्रष्टं हि is indeed lost, मया by me, स्वकृतेन by my own deed, लोकविगर्हितम् a form despised by the world, रूपम् this form, प्राप्तम् is attained.

##### आङ्ग्लानुवादः
O Rama due to the curse I have lost my wisdom. By my own deed, I have attained this form despicable to the world.



#### श्लोकः
##### मूलम्
किं तु यावन्न यात्यस्तं सविता श्रान्तवाहनः॥3.71.30॥  
तावन्मामवटे क्षिप्त्वा दह राम यथाविधि।

##### शब्दार्थः
राम Rama, किं तु but, सविता Sun, श्रान्तवाहनः with his vehicle (horses) tired, अस्तम् (याति) setting, यावत् before, तावत् by then, माम् me, अवटे in a pit, क्षिप्त्वा dropping, यथाविधि in accordance with tradition, दह you may cremate.

##### आङ्ग्लानुवादः
Before the Sun  disappears with his tired horses drop me into a pit and cremate me in accordance with tradition, O Rama



#### श्लोकः
##### मूलम्
दग्धस्त्वयाहमवटे न्यायेन रघुनन्धन॥3.71.31॥  
वक्ष्यामि तमहं वीर यस्तं ज्ञास्यति राक्षसम्।

##### शब्दार्थः
वीर O hero, रघुनन्धन O delight of the Raghus, अहम् I, त्वया by you, न्यायेन as per custom, अवटे in a pit, दग्धः cremated, यः whoever, तं राक्षसम् to that demon, ज्ञास्यति knows, तम् about him, वक्ष्यामि I will let you know.

##### आङ्ग्लानुवादः
O heroic Rama, delight of the Raghus, if you drop me in a pit and cremate me as per custom, I will tell you about him who knows the demon.



#### श्लोकः
##### मूलम्
तेन सख्यं च कर्तव्यं न्याय्यवृत्तेन राघव॥3.71.32॥  
कल्पयिष्यति ते प्रीतस्साहाय्यं लघुविक्रमः।

##### शब्दार्थः
राघव Rama, न्याय्यवृत्तेन rightfully conducting, तेन with him, सख्यं च friendship, कर्तव्यम् you should establish, लघुविक्रमः a warrior of swift action, प्रीतः a pleased one, ते to you, साहाय्यम् help, कल्पयिष्यति he will do.

##### आङ्ग्लानुवादः
O Rama you should establish friendship with him in a just manner. That hero of swift action will help you when he is pleased.



#### श्लोकः
##### मूलम्
न हि तस्यास्त्यविज्ञातं त्रिषु लेकेषु राघव॥3.71.33॥  
सर्वान्परिसृतो लोकान्पुरासौ कारणान्तरे।

##### शब्दार्थः
राघव Rama, त्रिषु in the three, लोकेषु worlds, तस्य for him, अविज्ञातम् unknown to him, नास्ति is not there, हि do, असौ he, पुरा in the past, कारणान्तरे for a different cause, सर्वान् all, लोकान् worlds, परिसृतः has roamed about.

##### आङ्ग्लानुवादः
O Rama, there is nothing that he does not know in the three worlds. In the past for a different reason he roamed all the (three) worlds.  
इत्यार्ष श्रीमद्रामायणे वाल्मीकीय आदिकाव्ये अरण्यकाण्डे एकसप्ततितमस्सर्गः॥  
Thus ends the seventyfirst sarga of Aranyakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/3_araNyakANDam/05-sItAnveShaNam/071_kabandhena_svavRttAntakathanam.md">
<details><summary><h3>भूषणम् ...{Loading}...</h3></summary>



पुरा राम महाबाहो महाबलपराक्रम ।  

रूपमासीन्ममाचिन्त्यं त्रिषु लोकेषु विश्रुतम् ।  

यथा सोमस्य शक्रस्य सूर्यस्य च यथा वपुः  ॥  ३।७१।१  ॥   

अथ कबन्धः स्ववृत्तान्तकथनपूर्वकं स्वशापमोक्षाय स्वशरीरदहनमर्थयते
एकसप्ततितमे पुरेत्यादिसार्धश्लोक एकान्वयः । अचिन्त्यम् अचिन्त्यवैभवम्  ॥ 
३।७१।१  ॥   

  

सो ऽहं रूपमिदं कृत्वा लोकवित्रासनं महत् ।  

ऋषीन्वनगतान् राम त्रासयामि ततस्ततः  ॥  ३।७१।२  ॥   

सो ऽहमिति । सुन्दररूपो ऽहम् । रूपं शरीरं लोकवित्रासनं क्रूरं कृत्वा
परिगृह्य ततस्ततः तत्र तत्र ऋषीन् त्रासयामि अत्रासयम्  ॥  ३।७१।२  ॥   

  

ततः स्थूलशिरा नाम महर्षिः कोपितो मया ।  

सञ्चिन्वन् विविधं वन्यं रूपेणानेन धर्षितः  ॥  ३।७१।३  ॥   

विविधं वन्यं सञ्चिन्वन् स्थूलशिराः धर्षितः अपहृतवन्यः तेन कोपितश्च  ॥ 
३।७१।३  ॥   

  

तेनाहमुक्तः प्रेक्ष्यैवं घोरशापाभिधायिना ।  

एतदेव नृशंसं ते रूपमस्तु विगर्हितम्  ॥  ३।७१।४  ॥   

एंवविधं मे रूपं प्रेक्ष्य घोरशापाभिधायिना तेन ऋषिणा नृशंसं गर्हितम्
एतदेव रूपं ते अस्त्वित्यहमुक्तः  ॥  ३।७१।४  ॥   

  

स मया याचितः क्रुद्धः शापस्यान्तो भवेदिति ।  

अभिशापकृतस्येति तेनेदं भाषितं वचः  ॥  ३।७१।५  ॥   

अभिशापशब्देन तन्निमित्तं धर्षणं लक्ष्यते । मद्धर्षणकृतस्य शापस्यान्तो
भवेदिति स मया याचितः प्रार्थितः इति हेतोः तेन मयैवं याचितेन इदं
वक्ष्यमाणं वचो भाषितम्  ॥  ३।७१।५  ॥   

  

यदा छित्त्वा भुजौ रामस्त्वां दहेद्विजने वने ।  

तदा त्वं प्राप्स्यसे रूपं स्वमेव विपुलं शुभम्  ॥  ३।७१।६  ॥   

तदेवाह यदेति  ॥  ३।७१।६  ॥   

  

श्रिया विराजितं पुत्रं दनोस्त्वं विद्धि लक्ष्मण ।  

इन्द्रकोपादिदं रूपं प्राप्तमेवं रणाजिरे  ॥  ३।७१।७  ॥   

तर्हि कबन्धरूपप्राप्तिः केन हेतुनेत्यत्राह श्रियेति । मामिति शेषः । एवम्
एवंविधम् । रणाजिरे रणाङ्गणे  ॥  ३।७१।७  ॥   

  

अहं हि तपसोग्रेण पितामहमतोषयम् ।  

दीर्घमायुः स मे प्रादात्ततो मां विभ्रमोस्पृशत्  ॥  ३।७१।८  ॥   

इन्द्रेण योद्धुं तव कुतः सामर्थ्यं तत्राह अहं हीति ।
ऋषिदत्तघोराकारप्राप्त्यनन्तरम् उग्रेण तपसा पितामहमतोषयम्,
स्वकुलशत्रोरिन्द्रस्य जयायेत्यर्थः । विभ्रमः अज्ञानम्  ॥  ३।७१।८  ॥   

  

दीर्घमायुर्मया प्राप्तं किं मे शक्रः करिष्यति ।  

इत्येवं बुद्धिमास्थाय रणे शक्रमधर्षयम्  ॥  ३।७१।९  ॥   

तदेवाह दीर्घमिति  ॥  ३।७१।९  ॥   

  

तस्य बाहुप्रमुक्तेन वज्रेण शतपर्वणा ।  

सक्थिनी चैव मूर्धा च शरीरे सम्प्रवेशितम्  ॥  ३।७१।१०  ॥   

शतपर्वणा शतधारेण । सक्थिनी पृष्ठास्थिफलके । शरीरे मध्यदेहे उदरभागे
सक्थ्नोः प्रवेशनम्, उरोभागे मूर्ध्नः प्रवेशनम् । सम्प्रवेशितमित्यत्र
"नपुंसकमनपुंसकेन" इति नपुंसकपरिशेषत्वम् एकवद्भावश्च  ॥  ३।७१।१०  ॥   

  

स मया याच्यमानः सन्नानयद्यमसादनम् ।  

पितामहवचः सत्यं तदस्त्विति ममाब्रवीत्  ॥  ३।७१।११  ॥   

याच्यमानः मारयेति प्रार्थ्यमानः । यमसादनं नानयत् मृतिं न प्रापितवान् ।
कुत इत्यत्राह पितामहेति । तत् पूर्वोक्तं दीर्घायुर्विषयकं पितामहवचः
सत्यमस्त्विति मम मह्यम् अब्रवीत् न त्वां मारयामीत्यब्रवीदित्यर्थः  ॥ 
३।७१।११  ॥   

  

अनाहारः कथं शक्तो भग्नसक्थिशिरोमुखः ।  

वज्रेणाभिहतः कालं सुदीर्घमपि जीवितुम्  ॥  ३।७१।१२  ॥   

एवमुक्तस्तु मे शक्रो बाहू योजनमायतौ ।  

प्रादादास्यं च मे कुक्षौ तीक्ष्णदंष्ट्रमकल्पयत्  ॥  ३।७१।१३  ॥   

अनाहार इत्यादिश्लोकद्वयमेकान्वयम् । अनाहारः सन् सुदीर्घं कालं कथं
जीवितुं शक्तः भग्नसक्थिशिरोमुखत्वमनाहारत्वे हेतुः । बाहू प्रादात्
आस्यमकल्पयत्  ॥  ३।७१।१२,१३  ॥   

  

सो ऽहं भुजाभ्यां दीर्घाभ्यां सङ्कृष्यास्मिन्वनेचरान् ।  

सिंहद्वीपमृगव्याघ्रान् भक्षयामि समन्ततः  ॥  ३।७१।१४  ॥   

सो ऽहमिति । सङ्कृष्य आकृष्य  ॥  ३।७१।१४  ॥   

  

स तु मामब्रवीदिन्द्रो यदा रामः सलक्ष्मणः ।  

छेत्स्यते समरे बाहू तदा स्वर्गं गमिष्यति  ॥  ३।७१।१५  ॥   

स मामित्यनेन बालत्कारो लक्ष्यते  ॥  ३।७१।१५  ॥   

  

अनेन वपुषा राम वने ऽस्मिन् राजसत्तम ।  

यद्यत्पश्यामि सर्वस्य ग्रहणं साधु रोचये  ॥  ३।७१।१६  ॥   

अनेनेति । अनेन वपुषा उपलक्षितो ऽहं यद्यत्पश्यामि तस्य ग्रहणं रोचये न
त्वभक्ष्यबुद्ध्या किञ्चित्त्यजामीत्यर्थः  ॥  ३।७१।१६  ॥   

  

अवश्यं ग्रहणं रामो मन्ये ऽहं समुपैष्यति ।  

इमां बुद्धिं पुरस्कृत्य देहन्यासकृतश्रमः  ॥  ३।७१।१७  ॥   

महर्षिवाक्यविश्वासात् अवश्यं रामो ग्रहणं समुपैष्यतीति मन्ये । इमां
बुद्धिं पुरस्कृत्य देहन्यासे कृतश्रमो भवामि विकृतदेहत्यागे कृतोद्योगो
भवामि । देहत्यागे कृतबुद्धितया रामो ऽवश्यं ग्रहणमुपैष्यतीति सर्वग्रहणं
रोचय इति भावः  ॥  ३।७१।१७  ॥   

  

स त्वं रामो ऽसि भद्रं ते नाहमन्येन राघव ।  

शक्यो हन्तुं यथातत्त्वमेवमुक्तं महर्षिणा  ॥  ३।७१।१८  ॥   

रामत्वे युक्तिमाह नाहमिति । एवं यथार्थमेव महर्षिणोक्तम्  ॥  ३।७१।१८  ॥   

  

अहं हि मतिसाचिव्यं किरष्यामि नरर्षभ ।  

मित्रं चैवोपदेक्ष्यामि युवाभ्यां संस्कृतो ऽग्निना  ॥  ३।७१।१९  ॥   

मतिसाचिव्यं बुद्धिसाहाय्यं करिष्यामि । किञ्च तद्विषये मित्रं
चोपदेक्ष्यामि युवाभ्यामग्निना संस्कृतश्चेद्भवेयम्  ॥  ३।७१।१९  ॥   

  

एवमुक्तस्तु धर्मात्मा दनुना तेन राघवः ।  

इदं जगाद वचनं लक्ष्मणस्योपशृण्वतः  ॥  ३।७१।२०  ॥   

दनुना दनुवंश्येन । औपचारिकस्तद्वंश्ये तच्छब्दः  ॥  ३।७१।२०  ॥   

  

रावणेन हृता भार्या मम सीता यशस्विनी ।  

निष्क्रान्तस्य जनस्थानात्सह भ्रात्रा यथासुखम्  ॥  ३।७१।२१  ॥   

जनस्थानाद्यथासुखं निष्क्रान्तस्य निर्गतस्य मे भार्या हृता  ॥  ३।७१।२१
 ॥   

  

नाममात्रं तु जानामि न रूपं तस्य रक्षसः ।  

निवासं वा प्रभावं वा वयं तस्य न विद्महे  ॥  ३।७१।२२  ॥   

नाममात्रं तु जानामि आप्तवाक्यादिति शेषः । न विद्महे अहं
मत्पुरीजनाश्चेत्यर्थः  ॥  ३।७१।२२  ॥   

  

शोकार्तानामनाथानामेवं विपरिधावताम् ।  

कारुण्यं सदृशं कर्तुमुपकारे च वर्तताम्  ॥  ३।७१।२३  ॥   

उपकारे परोपकारे । वर्ततां प्रवर्तमानानाम् अस्माकं विषये कारुण्यं
कर्तुम्, सदृशं युक्तम्  ॥  ३।७१।२३  ॥   

  

काष्ठान्यादाय शुष्काणि काले भग्नानि कुञ्जरैः ।  

धक्ष्यामस्त्वां वयं वीर श्वभ्रे महति कल्पिते  ॥  ३।७१।२४  ॥   

उपकारमेवाह काष्ठानीति । कल्पिते सज्जे । श्वभ्रे अवटे  ॥  ३।७१।२४  ॥   

  

स त्वं सीतां समाचक्ष्व येन वा यत्र वा हृता ।  

कुरु कल्याणमत्यर्थं यदि जानासि तत्त्वतः  ॥  ३।७१।२५  ॥   

कल्याणं तत्त्वकथनरूपम्  ॥  ३।७१।२५  ॥   

  

एवमुक्तस्तु रामेण वाक्यं दनुरनुत्तमम् ।  

प्रोवाच कुशलो वक्तुं वक्तारमपि राघवम्  ॥  ३।७१।२६  ॥   

वक्तारमपि राघवं वक्तुं कुशलः  ॥  ३।७१।२६  ॥   

  

दिव्यमस्ति न मे ज्ञानं नाभिजानामि मैथिलीम् ।  

यस्तां ज्ञास्यति तं वक्ष्ये दग्धः स्वं रूपमास्थितः  ॥  ३।७१।२७  ॥   

मैथिलीं तदपहर्तारं चेति द्रष्टव्यम् । तर्हि किं वा मतिसाचिव्यं
करिष्यसीत्यत्राह य इति । तर्हि तं वा ब्रूहीत्यत्राह दग्ध इति  ॥  ३।७१।२७
 ॥   

  

अदग्धस्य तु विज्ञातुं शक्तिरस्ति न मे प्रभो ।  

राक्षसं तं महावीर्यं सीता येन हृता तव  ॥  ३।७१।२८  ॥   

इदमेव व्यतिरेकमुखेनाह अदग्धस्येति  ॥  ३।७१।२८  ॥   

  

विज्ञानं हि मम भ्रष्टं शापदोषेण राघव ।  

स्वकृतेन मया प्राप्तं रूपं लोकविगर्हितम्  ॥  ३।७१।२९  ॥   

कुत इत्यत्राह विज्ञानं हीति । विज्ञानम् अतीन्द्रियविषयकम् । स्वकृतेन
पापेनेति शेषः  ॥  ३।७१।२९  ॥   

  

किन्तु यावन्न यात्यस्तं सविता श्रान्तवाहनः ।  

तावन्मामवटे क्षिप्त्वा दह राम यथाविधि  ॥  ३।७१।३०  ॥   

अवटे श्वभ्रे । यथाविधि यथा सम्यक् दग्धं भवति तथेत्यर्थः  ॥  ३।७१।३०  ॥   

  

दग्धस्त्वयाहमवटे न्यायेन रघुनन्दन ।  

वक्ष्यामि तमहं वीर यस्तं ज्ञास्यति राक्षसम्  ॥  ३।७१।३१  ॥   

न्यायेन सम्यक्त्वेन  ॥  ३।७१।३१  ॥   

  

तेन सख्यं च कर्तव्यं न्यायवृत्तेन राघव ।  

कल्पयिष्यति ते प्रीतः साहाय्यं लघुविक्रमः  ॥  ३।७१।३२  ॥   

न्यायवृत्तेन नीतिमच्चरित्रेण  ॥  ३।७१।३२  ॥   

  

न हि तस्यास्त्यविज्ञातं त्रिषु लोकेषु राघव ।  

सर्वान् परिसृतो लोकान् पुरा ऽसौ कारणान्तरे  ॥  ३।७१।३३  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे एकसप्ततितमः
सर्गः  ॥  ७१  ॥   

कारणान्तरे भ्रातृविरोधरूपनिमित्तान्तरे । अयं रावणमेव न जानाति सुग्रीवं
तु जानाति किन्तु तन्नाम न कथितवान् दाहात्पूर्वं कथने कुत्सितशरीरदहने
रामो वैमनस्यं कुर्यादिति । अस्मिन् सर्गे सार्धत्रयस्त्रिंशच्छ्लोकाः  ॥ 
३।७१।३३  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने एकसप्ततितमः सर्गः  ॥  ७१  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/3_araNyakANDam/05-sItAnveShaNam/071_kabandhena_svavRttAntakathanam.md">
<details><summary><h3>शिरोमणी ...{Loading}...</h3></summary>



कबन्धशंसनाकारं वर्णयन्नाह--पुरेत्यादिभिः । हे राम त्रिषु लोकेषु विश्रुतं
ख्यातमचिन्त्यं स्वेच्छामयत्वेन चिन्तयितुमशक्यं मम रूपं पुरा आसीत्  ॥ 
३।७१।१  ॥   

  

यथेति । सः प्राप्ताचिन्त्यस्वरूपो ऽहं लोकवित्रासनं लोकोद्वेगसंपादकं
सूर्यादेरिव महद्वपुः कृत्वा इतस्ततः वनतागन् ऋषीन् त्रासयामि अत्रासयम् ।
सार्धः श्लोक एकान्वयी  ॥  ३।७१।२  ॥   

  

तत इति । ततः अनेकविधरूपदर्शनात् हेतोः स्थूलशिरा नाम महर्षिः मया कोपितः
 ॥  ३।७१।३  ॥   

  

कोपनप्रकारमाह--स इति । विविधम् अनेकप्रकारं वन्यं मूलफलादि चिन्वन्स
महर्षिः अनेन प्रदर्शिताचिन्त्यस्वस्वरूपेण धर्षितः वञ्चितः मयेति शेषः,
घोरशापाभिधायिना घोरशापबोधकवचनशीलेन महर्षिणा प्रेक्ष्य अवलोक्य एकमहमुक्तः
 ॥  ३।७१।४  ॥   

  

तदुक्तिप्रकारमाह--एतदिति । एतत्ते रूप नृशंसं क्रूरम् अत एव विगर्हितं
जनैर्निन्दितमस्तु । सः दत्तशापः ऋषिः मया याचितः
तत्प्रकारमाह--शापस्यान्तः विध्वंसः भवेदिति  ॥  ३।७१।५  ॥   

  

अभीति । अभिशापकृतस्य स्वापराधद्वारा महाशापप्रवर्तकस्य मम इति समीपे तेन
मत्प्रार्थितेन महर्षिणा दं वचो भाषितम् । अर्धं पृथक् ।
तद्वचनाकारमाह--यदेति । यदा भुजौ तौ बाहू रामश्छित्व विजने वने त्वां दहेत्
तदा विपुलं विशालं स्वं स्वकीयं रूपं स्वरूपं प्राप्स्यसे  ॥  ३।७१।६  ॥   

  

स्वस्वरूपविकृतिवृत्तान्तमुक्त्वा आत्मानं बोधयन्नाह--श्रियेति । श्रिया
विराजितं दनोः पुत्रं विद्धि मामिति शेषः  ॥  ३।७१।७  ॥   

  

ननु शापहेतुककुत्सितरूपप्राप्तावपि कबन्धरूपताप्राप्तिः कथमित्यत
आह--इन्द्रेति । इदं कबन्धाकृतिरूपं रणाजिरे संग्रामाङ्गणे इन्द्रशापात्
प्राप्तं मयेति शेषः, अर्धं पृथक् । इन्द्रशापे कारणं बोधयितुमाह--अहमिति ।
उग्रेण तपसा पितामहं ब्रह्माणम् अतोषयम् अत एव ब्रह्मा मे मह्यं दीर्घायुः
प्रादात् ततस्तस्माद्धेतोः विभ्रमो गर्वः मामस्पृशत् प्राप्नोत् ।
अर्धद्वयमेकान्वयि  ॥  ३।७१।८  ॥   

  

गर्वस्वरूपं बोधयन्नाह--दीर्घमिति । मया दीर्घमायुः प्राप्तमतः शक्रः मे
किं करिष्यति इत्येवं बुद्धिं निश्चयमास्थाय रणे संग्रामे शक्रमधर्षयम्  ॥ 
३।७१।९  ॥   

  

तस्येति । तस्य इन्द्रस्य बाहुप्रमुक्तेन बाहुना प्रक्षिप्तेन शतपर्वणा
शतधारेण वज्रेण सक्थिनी तदुपलक्षितं नाभ्यधोभागं शिरश्च शरीरे संप्रवेशितम्
 ॥  ३।७१।१०  ॥   

  

स इति । स इन्द्रः मया याच्यमानः मारयेति प्रार्थ्यमानः यमसादनं नानयत्
मृतिं न प्रापितवान् । कुत इत्यत्राह--पितामहेति । तत्पूर्वोक्तं
दीर्घायुर्विषयकं पितामहवचनः सत्यमस्त्विति मम मह्यम् अब्रवीत् न त्वां
मारयामीत्यब्रवीदित्यर्थः  ॥  ३।७१।११  ॥   

  

स्वकर्तृकप्रार्थनानन्तरमाह अनाहार इति । वज्रिणा त्वया अभिहतः अत एव
भग्नसक्थिशिरोमुखो ऽहमनाहारः सन् सुदीर्घं कालं जीवितुमपि कथं शक्तो
भविष्यामीति शेषः  ॥  ३।७१।१२  ॥   

  

स इति । एवमुक्तः स शक्रः योजनमायतौ बाहू तीक्ष्णदंष्ट्रविशिष्टं कुक्षौ
कुक्षिप्रदेशे आस्यं मुखं च अकल्पयत्  ॥  ३।७१।१३  ॥   

  

स इति । सः प्राप्तभुजादिहरं सिंहादीन् वनेचरान्संक्षिप्य मुखे प्रक्षिप्य
भक्षयामि  ॥  ३।७१।१४  ॥   

  

स इति । यदा रामः ते बाहू छेत्स्यते तदा त्वं स्वर्गं गमिष्यसि इति स
इन्द्रो मामब्रवीत्  ॥  ३।७१।१५  ॥   

  

अनेनेति । हे राजसत्तम अस्मिन् वने यद्यत्पश्यामि तस्य तस्य सर्वस्य अनेन
वपुषा ग्रहणं साधु यथा स्यात्तथा रोचये । तत्र हेतुः--रामो ग्रहणमवश्यं
समुपैष्यति प्राप्स्यति इत्यहं मन्ये इन्द्रवचनान्निश्चिनोमि अत एव इमां
बुद्धिं पुरस्कृत्य देहन्यासकृतश्रमः देहत्यागोद्देश्यककृतप्रयत्नो
ऽहमस्मीति शेषः । अर्धचतुष्टयमेकान्वयि  ॥  ३।७१।१६१७  ॥   

  

स इति । यतो महर्षिणा यथातत्त्वमुक्तमतः अन्येन हन्तुमहं न शक्यः अतः सः
महर्षिणोक्ते राम एव त्वमतस्ते भद्रम्  ॥  ३।७१।१८  ॥   

  

अहमिति । हे नरर्षभ युवाभ्यामग्निना संस्कृतो ऽहं मतिसाचिव्यं
भवत्कार्यसाधनाय बुद्ध्या साहायं करिष्यामि । तत्स्वरूपमाह--तव
कार्यसाधकमिति शेषः, मित्र युवाभ्यामुपदेक्ष्यामि  ॥  ३।७१।१९  ॥   

  

एवमिति । अनेन दनुना एवमुक्तो राघवः पश्यतो लक्ष्मणस्य समीपे इदं जगाद  ॥ 
३।७१।२०  ॥   

  

तद्वचनाकारमाह--रावणेनेति । भ्रात्रा सह जनस्थानात् यथासुखं निष्क्रान्तस्य
मम भार्या रावणेन हृता  ॥  ३।७१।२१  ॥   

  

ननु हर्तारं जानास्येव पुनः किं पृच्छसीत्यत आह--नामेति । तस्य अपहर्तुः
रक्षसः नाममात्रमेव जानामि तस्य निवासादिकं न विद्महे  ॥  ३।७१।२२  ॥   

  

शोकार्तानामिति । शोकार्तानां शोकपीडितानामनाथानाम् अपूर्णमनोरथानाम् अत
एवमनेन प्रकारेण विपरिधावताम् अस्माकमुपकारेण हेतुना सदृशं योग्यं कारुण्यं
कृपां कर्तुं वर्तताम्  ॥  ३।७१।२३  ॥   

  

काष्ठानीति । काले समयान्तरे कुञ्जरैः भग्नानि अत एव शुष्काणि
काष्ठान्यानीय कल्पिते सद्यः कृते श्वभ्रे अवटे त्वां धक्ष्यामः "अस्मदो
द्वयोश्च" इति बहुवचनम्  ॥  ३।७१।२४  ॥   

  

स इति । सः प्राप्तसंस्कारस्त्वं यदि तत्त्वतो जानासि तर्हि
अत्यर्थमत्यन्तं कल्याणं त्वं कुरु । कल्याणस्वरूपमाह--येन सीताहृता तं
यत्रास्ति तं च सीतां सीताचेष्टां च समाचक्ष्व ब्रूहि  ॥  ३।७१।२५  ॥   

  

एवमिति । रामेण एवमुक्तो दनुः वक्तारं राघवं प्रोवाच  ॥  ३।७१।२६  ॥   

  

तद्वचनाकारमाह--दिव्यमिति । मे दिव्यं ज्ञानं नास्ति अतो मैथिलीं
नाभिजानामि अतो यस्तां मैथिलीं वक्ष्यति तं दग्धः अत एव स्वं रूपमास्थितो
ऽहं वक्ष्ये  ॥  ३।७१।२७  ॥   

  

नन्विदानीमेव तं बोधयेत्यत आह--य इति । येन तव सीता हृता तं राक्षसं
विज्ञातुं विशेषतो बोधयितुम् अदग्धस्य मे शक्तिर्नास्ति तत् तस्मात् हेतोः
तत्परं दाहोत्तरकाले तद्रक्षः यो ऽभिजानाति तमहं वक्ष्ये । यो ऽभिजानाति तं
वक्ष्ये इत्यनेन रावणभीतिः सुग्रीवद्वारैव सीताप्राप्तिर्वेति निश्चयः
सूचितः  ॥  ३।७१।२८  ॥   

  

ज्ञानाभावे हेतुमाह--विज्ञानमिति । हे राघव स्वकृतेन स्वसंपादितेन शापदोषेण
महद्विज्ञानं भ्रष्टं लोकविगर्हितं रूपं च प्राप्तम्  ॥  ३।७१।२९  ॥   

  

स्वेप्तितं प्रार्थयते--किमिति । यावत् सविता सूर्यो ऽस्तं न याति तावत्
माम् अवटे क्षिप्त्वा यथाविधि दह । किं त्विति वृत्तान्तरे  ॥  ३।७१।३०  ॥   

  

तत्प्रयोजनमाह--दग्ध इति । न्यायेन विधिना दग्धो ऽहं यस्तं राक्षसं
वेत्स्यति वेत्ति तं वक्ष्यामि  ॥  ३।७१।३१  ॥   

  

ननु त्वया बोधितो ऽपि सः मह्यं कथं बोधयिष्यतीत्यत आह--तेनेति ।
न्यायवृत्तेन न्यायाचरणेन त्वया तेन रावणविज्ञात्रा सह सख्यं कर्तव्यम् अत
एव लघुविक्रमः शीघ्रकार्यकारी ते साहायं कल्पयिष्यति  ॥  ३।७१।३२  ॥   

  

साहाय्यकारणे तद्योग्यतामाह--नहीति । कारणान्तरे कस्मिंश्चित्कारणे यतः
सर्वान् लोकान् परिवृत्तः परिभ्रान्तः अतः त्रिषु लोकेषु तस्याविज्ञानं
नास्ति  ॥  ३।७१।३३३४  ॥   

  

इति श्रीमद्वाल्मीकीयरामायणव्याख्याने रामायणशिरोमणावारण्यकाण्डे
एकसप्ततितमः सर्गः  ॥  ३।७१  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/3_araNyakANDam/05-sItAnveShaNam/071_kabandhena_svavRttAntakathanam.md">
<details><summary><h3>तिलकम् ...{Loading}...</h3></summary>



अचिन्त्यमचिन्त्यवैभवम्  ॥  ३।७१।१  ॥   

  

तदेवाह--यथेति । इदं रुपं रक्षोरूपं वैभवेन कृत्वा  ॥  ३।७१।२  ॥   

  

ऋषींस्त्रासयामीत्यन्वयः  ॥  ३।७१।३  ॥   

  

एवमुक्तः  ॥  ३।७१।४  ॥   

  

एवंशब्दार्थः--एतदेवेति । एतदेव रूपं नृशंसं क्रूरं विगर्हितं
चास्त्वित्यवदत्  ॥  ३।७१।५  ॥   

  

अभिशापकृतस्य मत्कर्तृकत्वत्प्रधर्षणे त्वया कृतस्यास्य शापस्यान्तो
भवत्विति याचितः । तेनैवं याचितेन । तद्वच आह--यदेति । तदा स्वं
विपुलमुत्तमं श्रिया विराजितं रूपं प्राप्स्यस इति तेन भाषितमिति संबन्धः ।
एवंवृत्तं मां दनोः पुत्रं विद्धीत्यन्वयः । ऽश्रिया विराजितं पुत्रं दनुं
त्वं विद्धि लक्ष्मणऽ इति पाठान्तरम् तदा श्रियाः श्रीनाम्नो दानवस्य
पुत्रं दनुनामानमित्यर्थः  ॥  ३।७१।६,७  ॥   

  

ननु कुत्सितरूपत्वे शापे ऽपि कथं कबन्धरूपताप्राप्तिस्तत्राह--इन्द्रेति ।
तच्छापबीजमाह--अहमिति । ऋषिशापतो घोररूपप्राप्त्यनन्तरमुग्रेण तपसा
पितामहमतोषयं स्वकुलारातीन्द्रादिभयेनेति शेषः  ॥  ३।७१।८  ॥   

  

विभ्रमो गर्वः । तमेवाह--दीर्घमिति  ॥  ३।७१।९  ॥   

  

शतपर्वणा शतधारेण  ॥  ३।७१।१०  ॥   

  

सक्थिनी नाभ्यधोभागोपलक्षणम् । शरीरे शरीरमध्यस्थ उदरभागे ।
एवंभूतेनोर्ध्वाधरव्यवहाररहितेन मया मरणं याच्यमानो ऽपि तन्नाकरोत्  ॥ 
३।७१।११  ॥   

  

किमिति नाकरोत्तत्राहपितामहति । तद्वचो दीर्घायुर्दानरूपम्  ॥  ३।७१।१२  ॥   

  

वज्रिणा त्वया ऽभिहतो जीवितुं कथं शक्त इत्यन्वयः । एवमुक्तः
अनाहारस्याक्रियस्य कथं जीवनमित्युक्तः  ॥  ३।७१।१३  ॥   

  

वनेचरान्वने संचारवतः  ॥  ३।७१।१४१६  ॥   

  

सर्वस्य ग्रहणं साधुरोचये न किंचिदप्यभक्ष्यबुद्ध्या त्यजामीत्यर्थः ।
ऋषेरिन्द्रस्य च वाक्यविश्वासादवश्यं रामो मम हस्ते ग्रहणमेष्यतीति मन्ये
मन्यमानस्तिष्ठामि  ॥  ३।७१।१७  ॥   

  

मम देहन्यासे देहत्यागे कृतश्रमः कृतयत्नो रामो मम हस्ते ग्रहणमेष्यतीतीमां
बुद्धिं पुरस्कृत्य सर्वस्य ग्रहणं साधु रोचये । अयमेव रामो भवेदिति
बुद्ध्याकिमपि न त्यजामीत्याशयः  ॥  ३।७१।१८  ॥   

  

सर्वथा दाहोत्तरं तव बुद्धिं मित्रं चोपदेक्ष्यामि  ॥  ३।७१।१९  ॥   

  

दनुना दनुनाम्ना  ॥  ३।७१।२०  ॥   

  

वह्निसंस्कारं करिष्यामि मम साहाय्यं कुर्वित्याशयेनाह--इदमिति  ॥  ३।७१।२१
 ॥   

  

यथासुखं हृतेत्यन्वयः । नाममात्रम् आप्तस्य जटायोर्वाक्यादिति भावः  ॥ 
३।७१।२२,२३  ॥   

  

उपकारेम परोपकारेम वर्ततामस्माकं सदृशमुचितं कारुण्यं
सीताहर्तृदेशादिकथनरूपमुपकारं कर्तुमर्हसि । दाहविषये त्वया चिन्ता न
कार्येत्याह--काष्ठानीति  ॥  ३।७१।२४  ॥   

  

कल्पिते इहैव कृते । येन कर्त्रा । यत्र देशे  ॥  ३।७१।२५  ॥   

  

कल्याणं तत्त्वाख्यानरूपम् । दाह एव मे दिव्यज्ञानसाधनं तत्कुरु ततः परं
सर्वं वक्ष्यामीत्याह--एवमिति  ॥  ३।७१।२६  ॥   

  

कुशलो वक्ता वक्तृताचातुर्यवान् । वक्तारं प्रशस्तवक्तारम्  ॥  ३।७१।२७  ॥   

  

यस्ताम् सखेति शेषः । तत्परं दाहात्परम्  ॥  ३।७१।२८,२९  ॥   

  

विज्ञानमतीन्द्रियविषयम् । स्वकृतेनानुचितकर्मणा  ॥  ३।७१।३०३२  ॥   

  

तेन यो राक्षसं ज्ञास्यति तेन न्याय्यवृत्तेन नीतिमच्चरित्रेण  ॥  ३।७१।३३
 ॥   

  

कारणान्तरे कस्मिंश्चिन्निमित्ते जाते सतीत्यर्थः  ॥  ३।७१।३४  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽरण्यकाण्डे एकसप्ततितमः सर्गः  ॥  ३।७१  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/3_araNyakANDam/05-sItAnveShaNam/071_kabandhena_svavRttAntakathanam.md">
<details><summary><h3>द्राविडपाठः ...{Loading}...</h3></summary>


रूपमासीन्ममाचिन्त्यं त्रिषु लोकेषु विश्रुतम्।  
यथा सोमस्य शक्रस्य सूर्यस्य च यथा वपुः ॥ 3.71.1 ॥   
सोऽहं रूपमिदं कृत्वा लोकवित्रासनं महत्।  
ऋषीन्वनगतान् राम त्रासयामि ततस्ततः ॥ 3.71.2 ॥   
ततः स्थूलशिरा नाम महर्षिः कोपितो मया।  
सञ्चिन्वन् विविधं वन्यं रूपेणानेन धर्षितः ॥ 3.71.3 ॥   
तेनाहमुक्तः प्रेक्ष्यैवं घोरशापाभिधायिना।  
एतदेव नृशंसं ते रूपमस्तु विगर्हितम् ॥ 3.71.4 ॥   
स मया याचितः क्रुद्धः शापस्यान्तो भवेदिति।  
अभिशापकृतस्येति तेनेदं भाषितं वचः ॥ 3.71.5 ॥   
यदा छित्त्वा भुजौ रामस्त्वां दहेद्विजने वने।  
तदा त्वं प्राप्स्यसे रूपं स्वमेव विपुलं शुभम् ॥ 3.71.6 ॥   
श्रिया विराजितं पुत्रं दनोस्त्वं विद्धि लक्ष्मण।  
इन्द्रकोपादिदं रूपं प्राप्तमेवं रणाजिरे ॥ 3.71.7 ॥   
अहं हि तपसोग्रेण पितामहमतोषयम्।  
दीर्घमायुः स मे प्रादात्ततो मां विभ्रमोस्पृशत् ॥ 3.71.8 ॥   
दीर्घमायुर्मया प्राप्तं किं मे शक्रः करिष्यति।  
इत्येवं बुद्धिमास्थाय रणे शक्रमधर्षयम् ॥ 3.71.9 ॥   
तस्य बाहुप्रमुक्तेन वज्रेण शतपर्वणा।  
सक्थिनी चैव मूर्धा च शरीरे सम्प्रवेशितम् ॥ 3.71.10 ॥   
स मया याच्यमानः सन्नानयद्यमसादनम्।  
पितामहवचः सत्यं तदस्त्विति ममाब्रवीत् ॥ 3.71.11 ॥   
अनाहारः कथं शक्तो भग्नसक्थिशिरोमुखः।  
वज्रेणाभिहतः कालं सुदीर्घमपि जीवितुम् ॥ 3.71.12 ॥   
एवमुक्तस्तु मे शक्रो बाहू योजनमायतौ।  
प्रादादास्यं च मे कुक्षौ तीक्ष्णदंष्ट्रमकल्पयत् ॥ 3.71.13 ॥   
सोऽहं भुजाभ्यां दीर्घाभ्यां सङ्कृष्यास्मिन्वनेचरान्।  
सिंहद्वीपमृगव्याघ्रान् भक्षयामि समन्ततः ॥ 3.71.14 ॥   
स तु मामब्रवीदिन्द्रो यदा रामः सलक्ष्मणः।  
छेत्स्यते समरे बाहू तदा स्वर्गं गमिष्यति ॥ 3.71.15 ॥   
अनेन वपुषा राम वनेऽस्मिन् राजसत्तम।  
यद्यत्पश्यामि सर्वस्य ग्रहणं साधु रोचये ॥ 3.71.16 ॥   
अवश्यं ग्रहणं रामो मन्येऽहं समुपैष्यति।  
इमां बुद्धिं पुरस्कृत्य देहन्यासकृतश्रमः ॥ 3.71.17 ॥   
स त्वं रामोऽसि भद्रं ते नाहमन्येन राघव।  
शक्यो हन्तुं यथातत्त्वमेवमुक्तं महर्षिणा ॥ 3.71.18 ॥   
अहं हि मतिसाचिव्यं किरष्यामि नरर्षभ।  
मित्रं चैवोपदेक्ष्यामि युवाभ्यां संस्कृतोऽग्निना ॥ 3.71.19 ॥   
एवमुक्तस्तु धर्मात्मा दनुना तेन राघवः।  
इदं जगाद वचनं लक्ष्मणस्योपशृण्वतः ॥ 3.71.20 ॥   
रावणेन हृता भार्या मम सीता यशस्विनी।  
निष्क्रान्तस्य जनस्थानात्सह भ्रात्रा यथासुखम् ॥ 3.71.21 ॥   
नाममात्रं तु जानामि न रूपं तस्य रक्षसः।  
निवासं वा प्रभावं वा वयं तस्य न विद्महे ॥ 3.71.22 ॥   
शोकार्तानामनाथानामेवं विपरिधावताम्।  
कारुण्यं सदृशं कर्तुमुपकारे च वर्तताम् ॥ 3.71.23 ॥   
काष्ठान्यादाय शुष्काणि काले भग्नानि कुञ्जरैः।  
धक्ष्यामस्त्वां वयं वीर श्वभ्रे महति कल्पिते ॥ 3.71.24 ॥   
स त्वं सीतां समाचक्ष्व येन वा यत्र वा हृता।  
कुरु कल्याणमत्यर्थं यदि जानासि तत्त्वतः ॥ 3.71.25 ॥   
एवमुक्तस्तु रामेण वाक्यं दनुरनुत्तमम्।  
प्रोवाच कुशलो वक्तुं वक्तारमपि राघवम् ॥ 3.71.26 ॥   
दिव्यमस्ति न मे ज्ञानं नाभिजानामि मैथिलीम्।  
यस्तां ज्ञास्यति तं वक्ष्ये दग्धः स्वं रूपमास्थितः ॥ 3.71.27 ॥   
अदग्धस्य तु विज्ञातुं शक्तिरस्ति न मे प्रभो।  
राक्षसं तं महावीर्यं सीता येन हृता तव ॥ 3.71.28 ॥   
विज्ञानं हि मम भ्रष्टं शापदोषेण राघव।  
स्वकृतेन मया प्राप्तं रूपं लोकविगर्हितम् ॥ 3.71.29 ॥   
किन्तु यावन्न यात्यस्तं सविता श्रान्तवाहनः।  
तावन्मामवटे क्षिप्त्वा दह राम यथाविधि ॥ 3.71.30 ॥   
दग्धस्त्वयाहमवटे न्यायेन रघुनन्दन।  
वक्ष्यामि तमहं वीर यस्तं ज्ञास्यति राक्षसम् ॥ 3.71.31 ॥   
तेन सख्यं च कर्तव्यं न्यायवृत्तेन राघव।  
कल्पयिष्यति ते प्रीतः साहाय्यं लघुविक्रमः ॥ 3.71.32 ॥   
न हि तस्यास्त्यविज्ञातं त्रिषु लोकेषु राघव।  
सर्वान् परिसृतो लोकान् पुराऽसौ कारणान्तरे ॥ 3.71.33 ॥   

</details>
</div>
