+++
title = "०७ ०७ सीतायाः अग्निपरीक्षा"

+++


१. रामोऽपि सह सैन्येन ससुग्रीवः सलक्ष्मणः ।  
२. हर्षं लेभे रिपुं हत्वा यथा वृत्रं शतक्रतुः ॥  
३. राघवस्तु रथं दिव्यमिन्द्रदत्तं शिखिप्रभम्।  
४. अनुज्ञाय महाभागो मातलिं प्रत्यपूजयत् ॥  
५. राघवेणाभ्यनुज्ञातो मातलिः शक्रसारथिः ।  
६. दिव्यं तं रथमास्थाय दिवमेवारुरोह सः ॥  
७. तस्मिन्स्तु दिवमारूढे सुरसारथिसत्तमे ।  
८. राघवः परमप्रीतः सुग्रीवं परिषस्वजे ॥  
९. परिष्वज्य च सुग्रीवं लक्ष्मणेन प्रचोदितः ।  
१०. पूज्यमानो हरिश्रेष्ठैराजगाम बलालयम्॥  
११. अब्रवीच्च तदा रामः समीपपरिवर्तिनम्।  
१२. सौमित्रिं सत्यसम्पन्नं लक्ष्मणं दीप्ततेजसम्॥  
१३. विभीषणमिमं सौम्य लङ्कायामभिषेचय ।  
१४. अनुरक्तं च भक्तं च मम चैवोपकारिणम्॥  
१५. एष मे परमः कामो यदीमं रावणानुजम्।  
१६. लङ्कायां सौम्य पश्येयमभिषिक्तं विभीषणम्॥  
१७. एवमुक्तस्तु सौमित्री राघवेण महात्मना ।  
१८. लङ्कायां रक्षसां मध्ये राजानं रामशासनात् ।  
१९. विधिना मन्त्रदृष्टेन सुहृद्गणसमावृतम्।  
२०. अभ्यषिञ्चत् स धर्मात्मा शुद्धात्मानं विभीषणम्॥  
२१. स तद्राज्यं महत् प्राप्य रामदत्तं विभीषणः ।  
२२. प्रकृतीः सान्त्वयित्वा च ततो राममुपागमत् ॥  
२३. ततः शैलोपमं वीरं प्राञ्जलिं पार्श्वतः स्थितम्।  
२४. अब्रवीत् राघवो वाक्यं हनुमन्तं प्लवङ्गमम्॥  
२५. अनुमान्य महाराजमिमं सौम्य विभीषणम्।  
२६. गच्छ सौम्य पुरीं लङ्कामनुज्ञाप्य यथाविधि ॥  
२७. प्रविश्य रावणगृहं विजयेनाभिनन्द्य च ।  
२८. वैदेह्यै मां कुशलिनं ससुग्रीवं विभीषणम्।  
२९. आचक्ष्व जयतां श्रेष्ठ रावणं च मया हतम्॥  
३०. प्रियमेतदुदाहृत्य मैथिल्यास्त्वं हरीश्वर ।  
३१. प्रतिगृह्य च सन्देशमुपावर्तितुमर्हसि ॥  
३२. इति प्रतिसमादिष्टो हनुमान् मारुतात्मजः ।  
३३. प्रविश्य च महातेजा रावणस्य निवेशनम्।  
३४. ददर्श मृजया हीनां सातङ्कामिव रोहिणीम्।  
३५. वृक्षमूले निरानन्दां राक्षसीभिः समावृताम्॥  
३६. निभृतः प्रणतः प्रह्वः सोऽभिगम्याभिवाद्य च ।  
३७. दृष्ट्वा तमागतं देवी हनुमन्तं महाबलम्।  
३८. तूष्णीमास्त तदा दृष्ट्वा स्मृत्वा प्रमुदिताभवत् ॥  
३९. सौम्यं दृष्ट्वा मुखं तस्या हनुमान् प्लवगोत्तमः ।  
४०. रामस्य वचनं सर्वमाख्यातुमुपचक्रमे ॥  
४१. वैदेहि कुशली रामः सहसुग्रीवलक्ष्मणः ।  
४२. विभीषणसहायश्च हरीणां सहितो बलैः ॥  
४३. कुशलं चाह सिद्धार्थो हतशत्रुररिन्दमः ।  
४४. विभीषणसहायेन रामेण हरिभिः सह ।  
४५. निहतो रावणो देवि लक्ष्मणस्य नयेन च ॥  
४६. पृष्ट्वा तु कुशलं रामो वीरस्त्वां रघुनन्दनः ।  
४७. अब्रवीत् परमप्रीतः कृतार्थेनान्तरात्मना ॥  
४८. प्रियमाख्यामि ते देवि त्वां तु भूयः सभाजये ।  
४९. दिष्ट्या जीवसि धर्मज्ञे जयेन मम संयुगे ॥  
५०. लब्धो नो विजयः सीते स्वस्था भव गतव्यथा ।  
५१. रावणश्च हतः शत्रुः लङ्का चेयं वशे स्थिता ॥  
५२. मया ह्यलब्धनिद्रेण दृढेन तव निर्जये ।  
५३. प्रतिज्ञैषा विनिस्तीर्णा बद्ध्वा सेतुं महोदधौ ॥  
५४. सम्भ्रमश्च न गन्तव्यो वर्तन्त्या रावणालये ।  
५५. विभीषणविधेयं हि लङ्कैश्वर्यमिदं कृतम्॥  
५६. तदाश्वसिहि विश्वस्ता स्वगृहे परिवर्तसे ॥  
५७. एवमुक्ता समुत्पत्य सीता शशिनिभानना ।  
५८. प्रहर्षेणावरुद्धा सा व्याजहार न किञ्चन ॥  
५९. अब्रवीच्च हरिश्रेष्ठः सीतामप्रतिजल्पतीम्।  
६०. किं नु चिन्तयसे देवि किं नु मां नाभिभाषसे ॥  
६१. एवमुक्ता हनुमता सीता धर्मे व्यवस्थिता ।  
६२. अब्रवीत् परमप्रीता हर्षगद्गदया गिरा ॥  
६३. प्रियमेतदुपश्रुत्य भर्तुर्विजयसंश्रितम्।  
६४. प्रहर्षवशमापन्ना निर्वाक्यास्मि क्षणान्तरम्॥  
६५. न हि पश्यामि सदृशं चिन्तयन्ती प्लवङ्गम ।  
६६. मत्प्रियाख्यानकस्येह तव प्रत्यभिनन्दनम्॥  
६७. न हि पश्यामि तत् सौम्य पृथिव्यामपि वानर ।  
६८. सदृशं मत्प्रियाख्याने तव दातुं भवेत् समम्॥  
६९. एवमुक्तस्तु वैदेह्या प्रत्युवाच प्लवङ्गमः ।  
७०. भर्तुः प्रियहिते युक्ते भर्तुर्विजयकांक्षिणि ।  
७१. तवैतद्वचनं सौम्ये सारवत् स्निग्धमेव च ।  
७२. रत्नौघात् विविधाच्चापि देवराज्यात् विशिष्यते ॥  
७३. तस्य तद्वचनं श्रुत्वा मैथिली जनकात्मजा ।  
७४. ततः शुभतरं वाक्यमुवाच पवनात्मजम्॥  
७५. अतिलक्षणसम्पन्नं माधुर्यगुणभूषितम्।  
७६. बुद्ध्या ह्यष्टाङ्गया युक्तं त्वमेवार्हसि भाषितुम्॥  
७७. बलं शौर्यं श्रुतं सत्त्वं विक्रमो दाक्ष्यमुत्तमम्।  
७८. तेजः क्षमा धृतिर्धैर्यं विनीतत्वं न संशयः ।  
७९. एते चान्ये च बहवो गुणास्त्वय्येव शोभनाः ॥  
८०. अथोवाच पुनः सीतामसम्भ्रान्तो विनीतवत् ।  
८१. इमास्तु खलु राक्षस्यो यदि त्वमनुमन्यसे ।  
८२. हन्तुमिच्छाम्यहं सर्वा याभिस्त्वं तर्जिता पुरा ॥  
८३. एवमुक्ता हनुमता वैदेही जनकात्मजा ।  
८४. उवाच धर्मसहितं हनुमन्तं यशस्विनी ॥  
८५. राजसंश्रयवश्यानां कुर्वन्तीनां पराज्ञया ।  
८६. विधेयानां च दासीनां कः कुप्येत् वानरोत्तम ॥  
८७. भाग्यवैषम्ययोगेन पुरा दुश्चरितेन च ।  
८८. मयैतत् प्राप्यते सर्वं स्वकृतं ह्युपभुज्यते ॥  
८९. आज्ञप्ता रावणेनैते राक्षस्यो मामतर्जयन् ।  
९०. हते तस्मिन् न कुर्युर्हि तर्जनं वानरोत्तम ॥  
९१. न परः पापमादत्ते परेषां पापकर्मणाम्।  
९२. समयो रक्षितव्यस्तु सन्तश्चारित्रभूषणाः ॥  
९३. पापानां वा शुभानां वा वधार्हाणां प्लवङ्गम ।  
९४. कार्यं करुणमार्येण न कश्चिन्नापराध्यति ॥  
९५. एवमुक्तस्तु हनुमान् सीतया वाक्यकोविदः ।  
९६. प्रत्युवाच ततः सीतां रामपत्नीं यशस्विनीम्॥  
९७. युक्ता रामस्य भवती धर्मपत्नी यशस्विनी ।  
९८. प्रतिसन्दिश मां देवि गमिष्ये यत्र राघवः ॥  
९९. एवमुक्ता हनुमता वैदेही जनकात्मजा ।  
१००. अब्रवीत् द्रष्टुमिच्छामि भर्तारं वानरोत्तम ॥  
१०१. तस्यास्तद्वचनं श्रुत्वा हनुमान् मारुतात्मजः ।  
१०२. हर्षयन् मैथिलीं वाक्यमुवाचेदं महाद्युतिः ॥  
१०३. पूर्णचन्द्राननं रामं द्रक्ष्यस्यार्ये सलक्ष्मणम्।  
१०४. स्थिरमित्रं हतामित्रं शचीव त्रिदशेश्वरम्॥  
१०५. तामेवमुक्त्वा राजन्तीं सीतां साक्षादिव श्रियम्।  
१०६. आजगाम महावेगो हनुमान् यत्र राघवः ॥  
१०७. स उवाच महाप्राज्ञमभिगम्य प्लवङ्गमः ।  
१०८. रामं वचनमर्थज्ञो वरं सर्वधनुष्मताम्॥  
१०९. यन्निमित्तोऽयमारम्भः कर्मणां च फलोदयः ।  
११०. तां देवीं शोकसन्तप्तां मैथिलीं द्रष्टुमर्हसि ॥  
१११. सा हि शोकसमाविष्टा बाष्पपर्याकुलेक्षणा ।  
११२. मैथिली विजयं श्रुत्वा तव हर्षमुपागमत् ॥  
११३. पूर्वकात् प्रत्ययाच्चाहमुक्तो विश्वस्तया तया ।  
११४. भर्तारं द्रष्टुमिच्छामि कृतार्थं सहलक्ष्मणम्॥  
११५. एवमुक्तो हनुमता रामो धर्मभृतां वरः ।  
११६. अगच्छत् सहसा ध्यानमीषद्बाष्पपरिप्लुतः ॥  
११७. दीर्घमुष्णं विनिःश्वस्य मेदिनीमवलोकयन् ।  
११८. उवाच मेघसङ्काशं विभीषणमुपस्थितम्॥  
११९. दिव्याङ्गरागां वैदेहीं दिव्याभरणभूषिताम्।  
१२०. इह सीतां शिरस्स्नातामुपस्थापय मा चिरम्॥  
१२१. एवमुक्तस्तु रामेण त्वरमाणो विभीषणः ।  
१२२. प्रविश्यान्तःपुरं सीतां स्वाभिः स्त्रीभिरचोदयत् ॥  
१२३. दिव्याङ्गरागा वैदेहि दिव्याभरणभूषिता ।  
१२४. यानमारोह भद्रं ते भर्ता त्वां द्रष्टुमिच्छति ॥  
१२५. एवमुक्ता तु वैदेही प्रत्युवाच विभीषणम्।  
१२६. अस्नाता द्रष्टुमिच्छामि भर्तारं राक्षसाधिप ॥  
१२७. तस्यास्तद्वचनं श्रुत्वा प्रत्युवाच विभीषणः ।  
१२८. यदाह राजा भर्ता ते तत्तथा कर्तुमर्हसि ॥  
१२९. तस्य तद्वचनं श्रुत्वा मैथिली भर्तृदेवता ।  
१३०. भर्तृभक्तिव्रता साध्वी तथेति प्रत्यभाषत ॥  
१३१. ततः सीतां शिरःस्नातां युवतीभिरलङ्कृताम्।  
१३२. महार्हाभरणोपेतां महार्हाम्बरधारिणीम्।  
१३३. आरोप्य शिबिकां दीप्तां परार्घ्याम्बरसंवृताम्।  
१३४. रक्षोभिर्बहुभिर्गुप्तामाजहार विभीषणः ॥  
१३५. सोऽभिगम्य महात्मानं ज्ञात्वापि ध्यानमास्थितम्।  
१३६. प्रणतश्च प्रहृष्टश्च प्राप्तां सीतां न्यवेदयत् ॥  
१३७. तामागतामुपश्रुत्य रक्षोगृहचिरोषिताम्।  
१३८. हर्षो दैन्यं च रोषश्च त्रयं राघवमाविशत् ॥  
१३९. ततः पार्श्वगतं दृष्ट्वा सविमर्शं विचारयन् ।  
१४०. विभीषणमिदं वाक्यमहृष्टं राघवोऽब्रवीत् ॥  
१४१. राक्षसाधिपते सौम्य नित्यं मद्विजये रत ।  
१४२. वैदेही सन्निकर्षं मे शीघ्रं समुपगच्छतु ॥  
१४३. स तद्वचनमाज्ञाय राघवस्य विभीषणः ।  
१४४. तूर्णमुत्सारणे यत्नं कारयामास सर्वतः ॥  
१४५. तेषामुत्सार्यमाणानां सर्वेषां ध्वनिरुत्थितः ।  
१४६. वायुनोद्वर्तमानस्य सागरस्येव निस्वनः ॥  
१४७. उत्सार्यमाणान्स्तान् दृष्ट्वा समन्ताज्जातसम्भ्रमान् ।  
१४८. दाक्षिण्यात् तदमर्षाच्च वारयामास राघवः ॥  
१४९. किमर्थं मामनादृत्य क्लिश्यतेऽयं त्वया जनः ।  
१५०. निवर्तयैनमुद्योगं जनोऽयं स्वजनो मम ॥  
१५१. न गृहाणि न वस्त्राणि न प्राकारास्तिरस्क्रियाः ।  
१५२. नेदृशा राजसत्कारा वृत्तमावरणं स्त्रियाः ॥  
१५३. व्यसनेषु न कृच्छ्रेषु न युद्धेषु स्वयम्वरे ।  
१५४. न क्रतौ न विवाहे च दर्शनं दुष्यति स्त्रियाः ॥  
१५५. सैषा युद्धगता चैव कृच्छ्रे च महति स्थिता ।  
१५६. दर्शनेऽस्याः न दोषः स्यात् मत्समीपे विशेषतः ॥  
१५७. एवमुक्तस्तु रामेण सविमर्शो विभीषणः ।  
१५८. रामस्योपानयत् सीतां सन्निकर्षं विनीतवत् ॥  
१५९. ततो लक्ष्मणसुग्रीवौ हनुमान्श्च प्लवङ्गमः ।  
१६०. निशम्य वाक्यं रामस्य बभूवुर्व्यथिता भृशम्॥  
१६१. कलत्रनिरपेक्षैश्च इङ्गितैरस्य दारुणैः ।  
१६२. अप्रीतमिव सीतायां तर्कयन्ति स्म राघवम्॥  
१६३. लज्जया त्ववलीयन्ती स्वेषु गात्रेषु मैथिली ।  
१६४. विभीषणेनानुगता भर्तारं साभ्यवर्तत ॥  
१६५. सा वस्त्रसंरुद्धमुखी लज्जया जनसंसदि ।  
१६६. रुरोदासाद्य भर्तारमार्यपुत्रेति भाषिणी ॥  
१६७. विस्मयाच्च प्रहर्षाच्च स्नेहाच्च पतिदेवता ।  
१६८. उदैक्षत मुखं भर्तुः सौम्यं सौम्यतरानना ॥  
१६९. अथ समपनुदन् मनःक्लमं सा  
१७०. सुचिरमदृष्टमुदीक्ष्य वै प्रियस्य ।  
१७१. वदनमुदितपूर्णचन्द्रकान्तम्  
१७२. विमलशशाङ्कनिभानना तदानीम्॥  
१७३. तां तु पार्श्वस्थितां प्रह्वां रामः सम्प्रेक्ष्य मैथिलीम्।  
१७४. हृदयान्तर्गतक्रोधो व्याहर्तुमुपचक्रमे ॥  
१७५. एषासि निर्जिता भद्रे शत्रुं जित्वा मया रणे ।  
१७६. पौरुषाद्यदनुष्ठेयं तदेतदुपपादितम्॥  
१७७. गतोऽस्म्यन्तममर्षस्य धर्षणा सम्प्रमार्जिता ।  
१७८. अवमानश्च शत्रुश्च मया युगपदुद्‍धृतौ ॥  
१७९. लङ्घनं च समुद्रस्य लङ्कायाश्चावमर्दनम्।  
१८०. सफलं तस्य तच्छ्लाघ्यं महत् कर्म हनूमतः ॥  
१८१. युद्धे विक्रमतश्चैव हितं मन्त्रयतश्च मे ।  
१८२. सुग्रीवस्य ससैन्यस्य सफलोऽद्य परिश्रमः ॥  
१८३. निर्गुणं भ्रातरं त्यक्त्वा यो मां स्वयमुपस्थितः ।  
१८४. विभीषणस्य भक्तस्य सफलोऽद्य परिश्रमः ॥  
१८५. इत्येवं ब्रुवतस्तस्य सीता रामस्य तद्वचः ।  
१८६. मृगीवोत्फुल्लनयना बभूवाश्रुपरिप्लुता ॥  
१८७. पश्यतस्तां तु रामस्य भूयः क्रोधो व्यवर्धत ।  
१८८. प्रभूताज्यावसिक्तस्य पावकस्येव दीप्यतः ॥  
१८९. स बद्ध्वा भ्रुकुटीं वक्त्रे तिर्यक्प्रेषितलोचनः ।  
१९०. अब्रवीत् परुषं सीतां मध्ये वानररक्षसाम्॥  
१९१. विदितश्चास्तु ते भद्रे योऽयं रणपरिश्रमः ।  
१९२. स तीर्णः सुहृदां वीर्यात् न त्वदर्थं मया कृतः ॥  
१९३. प्राप्तचारित्रसन्देहा मम प्रतिमुखे स्थिता ।  
१९४. दीपो नेत्रातुरस्येव प्रतिकूलासि मे दृढम्॥  
१९५. तद्गच्छ ह्यभ्यनुज्ञाता यथेष्टं जनकात्मजे ।  
१९६. एता दश दिशो भद्रे कार्यमस्ति न मे त्वया ॥  
१९७. रावणाङ्कपरिभ्रष्टां दृष्टां दुष्टेन चक्षुषा ।  
१९८. कथं त्वां पुनरादद्यां कुलं व्यपदिशन् महत् ॥  
१९९. एवमुक्ता तु वैदेही परुषं रोमहर्षणम्।  
२००. राघवेण सरोषेण भृशं प्रव्यथिताभवत् ॥  
२०१. सा तदश्रुतपूर्वं हि जने महति मैथिली ।  
२०२. श्रुत्वा भर्तृवचो रूक्षं लज्जया व्रीडिताभवत् ॥  
२०३. प्रविशन्त्येव गात्राणि स्वान्येव जनकात्मजा ।  
२०४. वाक्छल्यैस्तैः सशल्येव भृशमश्रूण्यवर्तयत् ॥  
२०५. ततो बाष्पपरिक्लिष्टं प्रमार्जन्ती स्वमाननम्।  
२०६. शनैर्गद्गदया वाचा भर्तारमिदमब्रवीत् ॥  
२०७. किं मामसदृशं वाक्यमीदृशं श्रोत्रदारुणम्।  
२०८. रूक्षं श्रावयसे वीर प्राकृतः प्राकृतामिव ॥  
२०९. न तथास्मि महाबाहो यथा त्वमवगच्छसि ।  
२१०. प्रत्ययं गच्छ मे येन चारित्रेणैव ते शपे ॥  
२११. यद्यहं गात्रसंस्पर्शात् गतास्मि विवशा प्रभो ।  
२१२. कामकारो न मे तत्र दैवं तत्रापराध्यति ॥  
२१३. मदधीनं तु यत् तन्मे हृदयं त्वयि वर्तते ।  
२१४. पराधीनेषु गात्रेषु किं करिष्याम्यनीश्वरा ॥  
२१५. सहसंवृद्धभावाच्च संसर्गेण च मानद ।  
२१६. यद्यहं ते न विज्ञाता हता तेनास्मि शाश्वतम्॥  
२१७. प्रेषितस्ते यदा वीरो हनुमानवलोककः ।  
२१८. लङ्कास्थाहं त्वया वीर किं तदा न विसर्जिता ॥  
२१९. प्रत्यक्षं वानरेन्द्रस्य तद्वाक्यसमनन्तरम्।  
२२०. त्वया सन्त्यक्तया वीर त्यक्तं स्याज्जीवितं मया ॥  
२२१. न वृथा ते श्रमोऽयं स्यात् संशये न्यस्य जीवितम्।  
२२२. सुहृज्जनपरिक्लेशो न चायं निष्फलस्तव ॥  
२२३. त्वया तु नरशार्दूल क्रोधमेवानुवर्तता ।  
२२४. लघुनेव मनुष्येण स्त्रीत्वमेव पुरस्कृतम्॥  
२२५. अपदेशेन जनकात् नोत्पत्तिर्वसुधातलात् ।  
२२६. मम वृत्तं च वृत्तज्ञ बहु ते न पुरस्कृतम्॥  
२२७. न प्रमाणीकृतः पाणिर्बाल्ये बालेन पीडितः ।  
२२८. मम भक्तिश्च शीलं च सर्वं ते पृष्ठतः कृतम्॥  
२२९. एवं ब्रुवाणा रुदती बाष्पगद्गदभाषिणी ।  
२३०. अब्रवील्लक्ष्मणं सीता दीनं ध्यानपरं स्थितम्॥  
२३१. अप्रीतस्य गुणैर्भर्तुस्त्यक्ताया जनसंसदि ।  
२३२. या क्षमा मे गतिर्गन्तुं प्रवेक्ष्ये हव्यवाहनम्॥  
२३३. एवमुक्तस्तु वैदेह्या लक्ष्मणः परवीरहा ।  
२३४. अमर्षवशमापन्नो राघवाननमैक्षत ॥  
२३५. स विज्ञाय ततश्छन्दं रामस्याकारसूचितम्।  
२३६. चितां चकार सौमित्रिर्मते रामस्य वीर्यवान् ॥  
२३७. अधोमुखं तदा रामं शनैः कृत्वा प्रदक्षिणम्।  
२३८. उपासर्पत वैदेही दीप्यमानं हुताशनम्॥  
२३९. प्रणम्य देवताभ्यश्च ब्राह्मणेभ्यश्च मैथिली ।  
२४०. बद्धाञ्जलिपुटाचेदमुवाचाग्निसमीपतः ॥  
२४१. यथा मे हृदयं नित्यं नापसर्पति राघवात् ।  
२४२. तथा लोकस्य साक्षी मां सर्वतः पातु पावकः ॥  
२४३. यथा मां शुद्धचारित्रां दुष्टां जानाति राघवः ।  
२४४. तथा लोकस्य साक्षी मां सर्वतः पातु पावकः ॥  
२४५. कर्मणा मनसा वाचा यथा नातिचराम्यहम्।  
२४६. राघवं सर्वधर्मज्ञं तथा मां पातु पावकः ॥  
२४७. एवमुक्त्वा तु वैदेही परिक्रम्य हुताशनम्।  
२४८. विवेश ज्वलनं दीप्तं निस्सङ्गेनान्तरात्मना ॥  
२४९. तस्यामग्निं विशन्त्यां तु हाहेति विपुलस्वनः ।  
२५०. रक्षसां वानराणां च सम्बभूवाद्‍भुतोपमः ॥  
२५१. ततो हि दुर्मना रामः श्रुत्वैवं वदतां गिरः ।  
२५२. दध्यौ मुहूर्तं धर्मात्मा बाष्पव्याकुललोचनः ॥  
२५३. ततो सर्वस्य लोकस्य ब्रह्मा ब्रह्मविदां वरः ।  
२५४. षडर्धनयनः श्रीमान् महादेवो वृषध्वजः ।  
२५५. सहस्राक्षो महेन्द्रश्च वरुणश्च परन्तपः ।  
२५६. एते सर्वे समागम्य विमानैः सूर्यसन्निभैः ।  
२५७. आगम्य नगरीं लङ्कामभिजग्मुश्च राघवम्॥  
२५८. अब्रुवन्स्त्रिदशश्रेष्ठाः प्राञ्जलिं राघवं स्थितम्।  
२५९. कथं देवगणश्रेष्ठमात्मानं नावबुध्यसे ।  
२६०. उपेक्षसे च वैदेहीं मानुषः प्राकृतो यथा ॥  
२६१. इत्युक्तो लोकपालैस्तैः स्वामी लोकस्य राघवः ।  
२६२. अब्रवीत् त्रिदशश्रेष्ठान् रामो धर्मभृतां वरः ॥  
२६३. आत्मानं मानुषं मन्ये रामं दशरथात्मजम्।  
२६४. योऽहं यस्य यतश्चाहं भगवान्स्तद् ब्रवीतु मे ॥  
२६५. इति ब्रुवन्तं काकुत्स्थं ब्रह्मा ब्रह्मविदां वरः ।  
२६६. अब्रवीच्छ्रुणु मे राम सत्यं सत्यपराक्रम ॥  
२६७. भवान् नारायणो देवः श्रीमान् चक्रायुधो विभुः ।  
२६८. सीता लक्ष्मीर्भवान् विष्णुः देवः कृष्णः प्रजापतिः ।  
२६९. वधार्थं रावणस्येह प्रविष्टो मानुषीं तनुम्॥  
२७०. एतच्छ्रुत्वा शुभं वाक्यं पितामहसमीरितम्।  
२७१. अङ्केनादाय वैदेहीमुत्पपात विभावसुः ॥  
२७२. तरुणादित्यसङ्काशां तप्तकाञ्चनभूषणाम्।  
२७३. रक्ताम्बरधरां बालां नीलकुञ्चितमूर्धजाम्।  
२७४. ददौ रामाय वैदेहीमङ्के कृत्वा विभावसुः ॥  
२७५. अब्रवीच्च तदा रामं साक्षी लोकस्य पावकः ।  
२७६. एषा ते राम वैदेही पापमस्यां न विद्यते ॥  
२७७. नैव वाचा न मनसा नानुध्यानात् न चक्षुषा ।  
२७८. सुवृत्ता वृत्तशौण्डीर न त्वामतिचचार ह ॥  
२७९. विशुद्धभावां निष्पापां प्रतिगृह्णीष्व राघव ॥  
२८०. एवमुक्तो महातेजा द्युतिमान् दृढविक्रमः ।  
२८१. अब्रवीत् त्रिदशश्रेष्ठं रामो धर्मभृतां वरः ॥  
२८२. अनन्यहृदयां भक्तां मच्चित्तपरिवर्तिनीम्।  
२८३. अहमप्यवगच्छामि मैथिलीं जनकात्मजाम्॥  
२८४. प्रत्ययार्थं तु लोकानां त्रयाणां सत्यसंश्रयः ।  
२८५. उपेक्षे चापि वैदेहीं प्रविशन्तीं हुताशनम्॥  
२८६. विशुद्धा त्रिषु लोकेषु मैथिली जनकात्मजा ।  
२८७. न हि हातुमियं शक्या कीर्तिरात्मवता यथा ॥  
२८८. इतीदमुक्त्वा विदितं महाबलैः  
२८९. प्रशस्यमानः स्वकृतेन कर्मणा ।  
२९०. समेत्य रामः प्रियया महाबलः  
२९१. सुखं सुखार्होऽनुबभूव राघवः ॥  
२९२. एतच्छ्रुत्वा शुभं वाक्यं राघवेण सुभाषितम्।  
२९३. इदं शुभतरं वाक्यं व्याजहार महेश्वरः ॥  
२९४. दिष्ट्या सर्वस्य लोकस्य प्रवृद्धं दारुणं तमः ।  
२९५. अपावृत्तं त्वया सङ्ख्ये राम रावणजं भयम्॥  
२९६. एष राजा विमानस्थः पिता दशरथस्तव ।  
२९७. इन्द्रलोकं गतः श्रीमान् त्वया पुत्रेण तारितः ।  
२९८. लक्ष्मणेन सह भ्रात्रा त्वमेनमभिवादय ॥  
२९९. महादेववचः श्रुत्वा काकुत्स्थः सहलक्ष्मणः ।  
३००. विमानशिखरस्थस्य प्रणाममकरोत् पितुः ॥  
३०१. हर्षेण महताविष्टो विमानस्थो महीपतिः ।  
३०२. प्राणैः प्रियतरं दृष्ट्वा ततो वाक्यं समाददे ॥  
३०३. न मे स्वर्गो बहुमतः सम्मानश्च सुरर्षिभिः ।  
३०४. त्वया राम विहीनस्य सत्यं प्रतिशृणोमि ते ॥  
३०५. त्वां तु दृष्ट्वा कुशलिनं परिष्वज्य सलक्ष्मणम्।  
३०६. अद्य दुःखात् विमुक्तोऽस्मि नीहारादिव भास्करः ॥  
३०७. सिद्धार्था खलु कौसल्या या त्वां राम गृहं गतम्।  
३०८. वनान्निवृत्तं संहृष्टा द्रक्ष्यत्यरिनिषूदन ॥  
३०९. सिद्धार्थाः खलु ते राम नरा ये त्वां पुरीं गताम्।  
३१०. जलार्द्रमभिषिक्तं च द्रक्ष्यन्ति वसुधाधिपम्॥  
३११. कृतं कर्म यशः श्लाघ्यं प्राप्तं ते शत्रुसूदन ।  
३१२. भ्रातृभिः सह राज्यस्थो दीर्घमायुरवाप्नुहि ॥  
३१३. इति ब्रुवाणं राजानं रामः प्राञ्जलिरब्रवीत् ।  
३१४. कुरु प्रसादं धर्मज्ञ कैकेय्या भरतस्य च ।  
३१५. सपुत्रा त्वां त्यजामीति यदुक्ता कैकयी त्वया ।  
३१६. स शापः कैकयीं घोरः सपुत्रां न स्पृशेत् प्रभो ॥  
३१७. स तथेति महाराजो राममुक्त्वा कृताञ्जलिम्।  
३१८. लक्ष्मणं च परिष्वज्य पुनर्वाक्यमुवाच ह ॥  
३१९. रामं शुश्रूष भद्रं ते सुमित्रानन्दवर्धन ।  
३२०. रामः सर्वस्य लोकस्य शुभेष्वभिरतः सदा ॥  
३२१. अवाप्तं धर्मचरणं यशश्च विपुलं त्वया ।  
३२२. रामं शुश्रूषता भक्त्या वैदेह्या सह सीतया ॥  
३२३. स तथोक्त्वा महाबाहुः लक्ष्मणं प्राञ्जलिं स्थितम्।  
३२४. उवाच राजा धर्मात्मा वैदेहीं वचनं शुभम्॥  
३२५. कर्तव्यो न तु वैदेहि मन्युस्त्यागमिमं प्रति ।  
३२६. रामेण त्वद्विशुद्ध्यर्थं कृतमेतद्धितैषिणा ॥  
३२७. इति प्रतिसमादिश्य पुत्रौ सीतां तथा स्नुषाम्।  
३२८. इन्द्रलोकं विमानेन ययौ दशरथो ज्वलन् ॥  
३२९. प्रतिप्रयाते काकुत्स्थे महेन्द्रः पाकशासनः ।  
३३०. अब्रवीत् परमप्रीतो राघवं प्राञ्जलिं स्थितम्॥  
३३१. अमोघं दर्शनं राम तवास्माकं परन्तप ।  
३३२. प्रीतियुक्ताः स्म तेन त्वं ब्रूहि यन्मनसेच्छसि ॥  
३३३. एवमुक्तस्तु काकुत्स्थः प्रत्युवाच कृताञ्जलिः ।  
३३४. लक्ष्मणेन सह भ्रात्रा सीतया सह भार्यया ॥  
३३५. यदि प्रीतिः समुत्पन्ना मयि सर्वसुरेश्वर ।  
३३६. वक्ष्यामि कुरु ते सत्यं वचनं वदतां वर ॥  
३३७. मम हेतोः पराक्रान्ता ये गता यमसादनम्।  
३३८. ते सर्वे जीवितं प्राप्य समुत्तिष्ठन्तु वानराः ॥  
३३९. नीरुजो निर्व्रणान्श्चैव सम्पन्नबलपौरुषान् ।  
३४०. गोलाङ्गूलान् तथैवर्क्षान् द्रष्टुमिच्छामि मानद ॥  
३४१. अकाले चापि मुख्यानि मूलनि च फलानि च ।  
३४२. नद्यश्च विमलास्तत्र तिष्ठेयुर्यत्र वानराः ॥  
३४३. श्रुत्वा तु वचनं तस्य राघवस्य महात्मनः ।  
३४४. महेन्द्रः प्रत्युवाचेदं वचनं प्रीतिलक्षणम्॥  
३४५. महानयं वरस्तात त्वयोक्तो रघुनन्दन ।  
३४६. द्विर्मया नोक्तपूर्वं हि तस्मादेतत् भविष्यति ॥  
३४७. ततः समुत्थिताः सर्वे सुप्त्वेव हरिपुङ्गवाः ।  
३४८. बभूवुर्वानराः सर्वे किमेतदिति विस्मिताः ॥  
३४९. ते सर्वे वानरास्तस्मै राघवायाभ्यवादयन् ॥  
३५०. काकुत्स्थं परिपूर्णार्थं दृष्ट्वा सर्वे सुरोत्तमाः ।  
३५१. विमानैः सूर्यसङ्काशैः हृष्टा जग्मुः सुरा दिवम्॥


