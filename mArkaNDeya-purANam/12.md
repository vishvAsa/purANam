+++
title = "१२"

+++

द्वादशोऽध्यायः  

पितोवाच  
साधु वत्स ! त्वयाख्यातं संसारगहनं परम्  ।  
ज्ञानप्रदानसम्भूतं समाश्रित्य महाफलम्  ॥ १२.१ ॥  
तत्र ते नरकाः सर्वे यथा वै रौरवस्तथा  ।  
वर्णितास्तान् समाचक्ष्व विस्तरेण महामते  ॥ १२.२ ॥  

पुत्र उवाच  

रौरवस्ते समाख्यातः प्रथमं नरको मया  ।  
महारौरवसञ्ज्ञं तु शृणुष्व नरकं पितः  ॥ १२.३ ॥  
योजनानां सहस्राणि सप्त पञ्च समन्ततः  ।  
तत्र ताम्रमयी भूमिरधस्तस्य हुताशनः  ॥ १२.४ ॥  
तत्तापतप्ता सर्वाशा प्रोद्यदिन्दुसमप्रभा  ।  
विभात्यतिमहारौद्रा दर्शनस्पर्शनादिषु  ॥ १२.५ ॥  
तस्यां बद्धः कराभ्याञ्च पद्भ्याञ्चैव यमानुगैः  ।  
मुच्यते पापकृन्मध्ये लुठमानः स गच्छति  ॥ १२.६ ॥  
काकैर्वकैर्वृकोलूकैर्वृश्चिकैर्मशकैस्तथा  ।  
भक्ष्यमाणस्तथा गृध्रैर्द्रुतं मार्गे विकृष्यते  ॥ १२.७ ॥  
दह्यमानः पितर्मातर्भ्रातस्तातेति चाकुलः  ।  
वदत्यसकृदुद्विग्नो न शान्तिमधिगच्छति  ॥ १२.८ ॥  
एवं तस्मान्नरैमर्मोक्षो ह्यतिक्रान्तैरवाप्यते  ।  
वर्षायुतायुतैः पापं यैः कृतं दुष्टबुद्धिभिः  ॥ १२.९ ॥  
तथान्यस्तु तमो नाम सोऽतिशीतः स्वभावतः  ।  
महारौरववद्दीर्घस्तथा स तमसा वृतः  ॥ १२.१० ॥  
शीतार्तास्तत्र धावन्तो नरास्तमसि दारुणे  ।  
परस्परं समासाद्य परिरभ्याश्रयन्ति च  ॥ १२.११ ॥  
दन्तास्तेषाञ्च भज्यन्ते शीतार्तिपरिकम्पिताः  ।  
क्षुत्तृष्णाप्रबलास्तत्र तथैवान्येऽप्युपद्रवाः  ॥ १२.१२ ॥  
हिमखण्डवहो वायुर्भिनत्त्यस्थीनि दारुणः  ।  
मज्जासृग्गलितं तस्मादश्नुवन्ति क्षुधान्विताः  ॥ १२.१३ ॥  
लेलिह्यमाना भ्राम्यन्ते परस्परसमागमे  ।  
एवं तत्रापि सुमहान् क्लेशस्तमसि मानवैः  ॥ १२.१४ ॥  
प्राप्यते ब्राह्मणश्रेष्ठ यावद्दुष्कृतसङ्क्षयः  ।  
निकृन्तन इति ख्यातस्ततोऽन्यो नरकोत्तमः  ॥ १२.१५ ॥  
तस्मिन् कुलालचक्राणि भ्राम्यन्त्यविरतं पितः  ।  
तेष्वारोप्य निकृत्यन्ते कालसूत्रेण मानवाः  ॥ १२.१६ ॥  
यमानुगाङ्गुलिस्थेन आपादतलमस्तकम्  ।  
न चैषां जीवितभ्रंशो जायते द्विजसत्तम  ॥ १२.१७ ॥  
छिन्नानि तेषां शतशः खण्डान्यैक्यं व्रजन्ति च  ।  
एवं वर्षसहस्राणि छिद्यन्ते पापकर्मिणः  ॥ १२.१८ ॥  
तावद्यावदशेषं वै तत्पापं हि क्षयं गतम्  ।  
अप्रतिष्ठञ्च नरकं शृणुष्व गदतो मम  ॥ १२.१९ ॥  
अत्रस्थैर्नारकैर्दुः खमसह्यमनुभूयते  ।  
तान्येव यत्र चक्राणि घटीयन्त्राणि चान्यतः  ॥ १२.२० ॥  
दुः खस्य हेतुभूतानि पापकर्मकृतां नृणाम्  ।  
चक्रेष्वारोपिताः केचिद्भ्राम्यन्ते तत्र मानवाः  ॥ १२.२१ ॥  
यावद्वर्षसहस्राणि न तेषां स्थितिरन्तरा  ।  
घटीयन्त्रेषु चैवान्यो बद्धस्तोये यथा घटी  ॥ १२.२२ ॥  
भ्राम्यन्ते मानवा रक्तमुदिगरन्तः पुनः पुनः  ।  
अस्त्रैर्मुखविनिष्क्रान्तैः नेत्रैरश्रुविलम्बिभिः  ॥ १२.२३ ॥  
दुः खानि ते प्राप्नुवन्ति यान्यसह्यानि जन्तुभिः  ।  
असिपत्रवनं नाम नरकं शृणु चापरम्  ॥ १२.२४ ॥  
योजनानां सहस्रं यो ज्वलदग्न्यास्तृतावनिः  ।  
तप्ताः सूर्यकरैश्चण्डैर्यत्रातीव सुदारुणैः  ॥ १२.२५ ॥  
प्रपतन्ति सदा तत्र प्राणिनो नरकौकसः  ।  
तन्मध्ये च वनं रम्यं स्निग्धपत्रं विभाव्यते  ॥ १२.२६ ॥  
पत्राणि तत्र खङ्गानां फलानि द्विजसत्तमम्  ।  
श्वानश्च तत्र सबलाः स्वनन्त्ययुतशोभिताः  ॥ १२.२७ ॥  
महावक्त्रा महादंष्ट्रा व्याघ्रा इव भयानकाः  ।  
ततस्तद्वनमालोक्य शिशिरच्छायमग्रतः  ॥ १२.२८ ॥  
प्रयान्ति प्राणिनस्तत्र तीव्रतृट्परिपीडिताः  ।  
हा मातर्हा तात ! इति क्रान्दन्तोऽतीव दुः खिता  ॥ १२.२९ ॥  
दह्यमानाङ्घ्रयुगला धरणीस्थेन वह्निना  ।  
तेषां गतानां तत्रासिपत्रपाती समीरणः  ॥ १२.३० ॥  
प्रवाति तेन पात्यन्ते तेषां खड्गान्यथोपरि  ।  
ततः पतन्ति ते भूमौ ज्वलत्पवकसञ्चये  ॥ १२.३१ ॥  
लेलिह्यमाने चान्यत्र व्याप्ताशेषमहीतले  ।  
सारमेयास्ततः शीघ्रं शातयन्ति शरीरतः  ॥ १२.३२ ॥  
तेषामङ्गानि रुदतामनेकान्यतिभीषणाः  ।  
असिपत्रवनं तात ! मयैतत्कीर्तितं तव  ॥ १२.३३ ॥  
अतः परं भीमतरं तप्तकुम्भं निबोध मे  ।  
समन्ततस्तप्तकुम्भा वह्निज्वालासमावृताः  ॥ १२.३४ ॥  
ज्वलदग्निचयोद्वृत्ततैलायश्चूर्णपूरिताः  ।  
तेषु दुष्कृतकर्माणो याम्यैः क्षिप्ता ह्यधोमुखाः  ॥ १२.३५ ॥  
क्वाथ्यन्ते विस्फुटद्गात्रगलन्मज्जजलाविलाः  ।  
स्फुरत्कपालनेत्रास्थिच्छिद्यमाना विभीषणैः  ॥ १२.३६ ॥  
गृध्रैरुत्पाट्य मुच्यन्ते पुनस्तेष्वेव वेगितैः  ।  
पुनः सिमसिमायन्ते तैलेनैक्यं व्रजन्ति च  ॥ १२.३७ ॥  
द्रवीभूतैः शिरोगात्रस्नायुमांसत्वगस्थिभिः  ।  
ततो याम्यैर्नरैराशु दर्व्या घट्टनघट्टिताः  ॥ १२.३८ ॥  
कृतावर्ते महातैले मथ्यन्ते पापकर्मिणः  ।  
एष ते विस्तरेणोक्तस्तप्तकुम्भो मया पितः  ॥ १२.३९ ॥  

इति श्रीमार्कण्डेयपुराणे पिताः पुत्रसंवादे महारौरवादिनरकाख्यानं नाम द्वादशोऽध्यायः  
