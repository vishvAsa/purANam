---
title: ०४८

---
॥सूत उवाच॥  
दक्षिणेनापि वर्षस्य भारतस्य निबोधत।  
दशयोजनसाहस्रं समतीत्य महार्णवम् ॥ ४८.१ ॥  
  
त्रीण्येव तु सहस्राणि योजनानां समायतम्।  
अतस्त्रिभागविस्तीर्णं नानापुष्पफलोदयम् ॥ ४८.२ ॥  
  
विद्युत्वन्तं महाशैलं तत्रैकं कुलपर्वतम्।  
येन कूटतटैर्नैकैस्तद्द्वीपं समलङ्कृतम् ॥ ४८.३ ॥  
  
प्रसन्नस्वादुसलिलास्तत्र नद्यः सहस्रशः।  
वाप्यस्तस्य तु द्वीपस्य प्रवृत्ता विमलोदकाः ॥ ४८.४ ॥  
  
तस्य शैलस्य छिद्रेषु विस्तीर्णेष्वायतेषु च।  
अनेकेषु समृद्धानि नानाकाराणि सर्व्वशः ॥ ४८.५ ॥  
  
नरनारीसमाढ्यानि मुदितानि महान्ति च।  
तेषां तलप्रवेशानि सहस्राणि शतानि च ॥ ४८.६ ॥  
  
पुराणि सन्निविष्टानि पर्वतान्तर्गतानि च।  
सुसम्बद्धानि चान्योन्यमेकद्वाराणि चान्यथ ॥ ४८.७ ॥  
  
दीर्घश्मश्रुधरात्मानो नीला मेघसमप्रभाः।  
जातमात्राः प्रजास्तत्र अशीतिपरमायुषः ॥ ४८.८ ॥  
  
शाखामृगसधर्माणः फलमूलाशिनस्तथा।  
गोधर्माणो ह्यनिर्दिष्टाः शौचाचारविवर्जिताः ॥ ४८.९ ॥  
  
तद्द्वीपं तादृशैः पूर्णं मनुजैः क्षुद्रमानुषैः ।  
एवमेतेऽन्तरद्वीपा व्याख्याता आनुपूर्वशः ॥ ४८.१० ॥  
  
विंशत्र्रिंशच्च पञ्चाशत् षष्ट्यशीतिः शतं तथा।  
सहस्रमपि चाप्युक्तं योजनानां समन्ततः ॥ ४८.११ ॥  
  
विस्तीर्णाश्चायताश्चैव नानासत्त्वसमाकुलाः।  
बर्हिणद्वीपपर्वाणि क्षुद्रद्वीपाः सहस्रशः ॥ ४८.१२ ॥  
  
जम्बूद्वीपप्रदेशात्तु षडन्ये विविधाश्रयाः।  
अत्र द्वीपाः समाख्याता नानारत्नाकराः क्षितौ ॥ ४८.१३ ॥  
  
अङ्गद्वीपं यमद्वीपं मलयद्वीपमेव च।  
शङ्खद्वीपं कुशद्वीपं वराहद्वीपमेव च ॥ ४८.१४ ॥  
  
अङ्गद्वीपं निबोध त्वं नानासङ्घसमाकुलम्।  
नानाम्लेच्छगणाकीर्णं तद्द्वीपं बहुविस्तरम् ॥ ४८.१५ ॥  
  
हेमविद्रुमपूर्णानां रत्नानामाकरं क्षितौ।  
नदीशैलवनैश्चित्रं सन्निभं लवणाम्भसा ॥ ४८.१६ ॥  
  
तत्र चक्रगिरिर्नाम नैक निर्झरकन्दरः।  
तत्र सा तु दरी चास्य नानासत्वसमाश्रया ॥ ४८.१७ ॥  
  
स मध्ये नागदेशस्य नैकदेशो महागिरिः।  
कोटिभ्यां नागनिलयं प्राप्तो नदनदी पतिम् ॥ ४८.१८ ॥  
  
यमद्वीपमिति प्रोक्तं नानारत्नाकराचितम् ।  
तत्रापि द्युतिमान्नाम पर्वतो धातुमण्डितः।  
समुद्रगानां प्रभवः प्रभवः काञ्चनस्य तु ॥ ४८.१९ ॥  
  
तथैव मलयद्वीपमेवमेव सुसंवृतम्।  
मणिरत्नाकरं स्फीतमाकरं कनकस्य च ॥ ४८.२० ॥  
  
आकरं चन्दनानाञ्च समुद्राणां तथाकरम्।  
नानाम्लेच्छगणाकीर्णं नदीपर्वतमण्डितम् ॥ ४८.२१ ॥  
  
तत्र श्रीमांस्तु मलयः पर्वतो रजताकरः।  
महामलय इत्येवं विख्यातो वरपर्वतः ॥ ४८.२२ ॥  
  
द्वितीयं मन्दरं नाम प्रथितञ्च सदा क्षितौ।  
आगस्त्यभवनं तत्र देवासुरनमस्कृतम् ॥ ४८.२३ ॥  
  
तथा काञ्चनपादस्य मलयस्यापरस्य हि।  
निकुञ्जैस्तृणसोमाङ्गैराश्रमं पुण्यसेवितम् ॥ ४८.२४ ॥  
  
नानापुष्पफलोपेतं स्वर्गादपि विशिष्यते।  
तत्रावतरते स्वर्गः सदा पर्वसु पर्वसु ॥ ४८.२५ ॥  
  
तथा त्रिकूटनिलये नानाधातुविभूषिते ।  
अनेकयोजनोत्सेधे चित्रसानुदरीगृहे ॥ ४८.२६ ॥  
  
तस्य कूटतटे रम्ये हेमप्राकारतोरणा।  
निर्यूहवलभीचित्रा हर्म्यप्रासादमालिनी ॥ ४८.२७ ॥  
  
शतयोजनविस्तीर्णा त्रिंशदायामयोजना।  
नित्यप्रमुदिता स्फीता लङ्का नाम महापुरी ॥ ४८.२८ ॥  
  
सा कामरूपिणां स्थानं राक्षसानां महात्मनाम् ।  
आवासो बलदृप्तानां तद्विद्याद्देवविद्विषाम्।  
मानुषाणामसम्बाधा ह्यगम्या सा महापुरी ॥ ४८.२९ ॥  
  
तस्य द्वीपस्य वै पूर्वे तीरे नदनदीपतेः।  
गोकर्णनामधेयस्य शङ्करस्यालयं महत् ॥ ४८.३० ॥  
  
तथैकराज्यं विज्ञेयं शङ्खद्वीपसमास्थितम्।  
शतयोजनविस्तीर्णं नानाम्लेच्छगणालयम् ॥ ४८.३१ ॥  
  
तत्र शङ्खगिरिर्नाम धौतशङ्खदलप्रभः।  
नानारत्नाकरः पुण्यः पुण्यकृद्भिर्निषेवितः ॥ ४८.३२ ॥  
  
शङ्ख नागा महापुण्या यस्मात् प्रभवते नदी।  
यत्र शङ्खमुखो नाम नागराजः कृतालयः ॥ ४८.३३ ॥  
  
तथैव कुमुदद्वीपं नानापुण्योपशोभितम्।  
नानाग्रामसमा कीर्णं नानारत्नाकरं शिवम् ॥ ४८.३४ ॥  
  
कुमुदाख्या महाभागा दुष्टचित्तनिबर्हणी।  
महादेवस्य भगिनी प्रभाभिस्ताभिरिज्यते ॥ ४८.३५ ॥  
  
तथा वराहद्वीपे च नानाम्लेच्छगणाकुले।  
नानाजालिसमाकीर्णे नानाधिष्ठानपत्तने ॥ ४८.३६ ॥  
  
धनधान्ययुते स्फीते धर्म्मिष्ठजनसङ्कुले।  
नदीशैलवनैश्चित्रैर्बहुपुष्पफलोपगैः ॥ ४८.३७ ॥  
  
वराहपर्व्वतो नाम तत्र रम्यः शिलोच्चयः।  
अनेककन्दरदरीगुहानिर्झरशोभितः ॥ ४८.३८ ॥  
  
तस्मात्सुरसपानीया पुण्यतीर्थतरङ्गिणी।  
वाराही नाम वरदा प्रवृत्तास्य महानदी ॥ ४८.३९ ॥  
  
वाराहरूपिणे तत्र विष्णवे प्रभविष्णवे।  
अनन्यदेवतास्तस्मै नमस्कुर्वन्ति विप्रजाः ॥ ४८.४० ॥  
  
एवं षडेते कथिता अनुद्वीपाः समन्ततः।  
भारतद्वीपदेशो वै दक्षिणे बहुविस्तरः ॥४८.४१ ॥  
  
एवमेकमिदं वर्षं बहुद्वीपमिहोच्यते।  
समुद्रजलसम्बिन्नं खण्डं खण्डीकृतं स्मृतम् ॥ ४८.४२ ॥  
  
एवञ्चतुर्महाद्वीपः सान्तरद्वीपमण्डितः।  
सानुद्वीपः समाख्यातो जम्बूद्वीपस्य विस्तरः ॥ ४८.४३ ॥  
  
इति महापुराणे वायुप्रोक्ते भुवनविन्यासो नामाष्टचत्वारिंशो ध्यायः ॥ ४८ ॥