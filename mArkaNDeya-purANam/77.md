+++
title = "७७"

+++

सप्तसप्ततितमोऽध्यायः ७७  

मार्कण्डेय उवाच  

मार्तण्ड रस्यवेर्भार्या तनया विश्वकर्मणः  ।  
सञ्ज्ञा नाम महाभाग तस्यां भानुरजीजनत् ॥ ७७.१ ॥  
मनुं प्रख्यातयशसमनेकज्ञानपारगम्  ।  
विवस्वतः सुतो यस्मात्तस्माद्वैवस्वतस्तु सः  ॥ ७७.२ ॥  
सञ्ज्ञा च रविणा दृष्टा निमीलयति लोचने  ।  
यतस्ततः सरोषोर्ऽकः सञ्ज्ञां निष्ठुरमब्रवीत् ॥ ७७.३ ॥  
मयि दृष्टे सदा यस्मात्कुरुषे नेत्रसंयमम्  ।  
तस्माज्जनिष्यसे मूढे प्रजासंयमनं यमम्  ॥ ७७.४ ॥  

मार्कण्डेय उवाच  

ततः सा चपलां दृष्टिं देवी चक्रे भयाकुला  ।  
विलोलितदृशं दृष्ट्वा पुनराह च तां रविः  ॥ ७७.५ ॥  
यस्माद्विलोलिता दृष्टिर्मयि दृष्टे त्वयाधुना  ।  
तस्माद्विलोलां तनयां नदीं त्वं प्रसविष्यसि  ॥ ७७.६ ॥  

मार्कण्डेय उवाच  

ततस्तस्यान्तु सञ्जज्ञे भर्तृशापेन तेन वै  ।  
यमश्च यमुना चेयं प्रख्याता सुमहानदी  ॥ ७७.७ ॥  
सापि सञ्ज्ञा रवेस्तेजः सेहे दुः खेन भामिनी  ।  
असहन्ती च सा तेजश्चिन्तयामास वै तदा  ॥ ७७.८ ॥  
किङ्करोमि क्व गच्छामि क्व गतायाश्च निर्वृतिः  ।  
भवेन्मम कथं भर्ता कोपमर्कश्च नैष्यति  ॥ ७७.९ ॥  
इति सञ्चिन्त्य बहुधा प्रजापतिसुता तदा  ।  
बहु मेने महाभागा पितृसंश्रयमेव सा  ॥ ७७.१० ॥  
ततः पितृगृहे गन्तुं कृतबुद्धिर्यशस्विनी  ।  
छायामयीमात्मतनुं निर्ममे दयितां रवेः  ॥ ७७.११ ॥  
ताञ्चोवाच त्वया वेश्मन्यत्र भानोर्यथा मया  ।  
तथा सम्यगपत्येषु वर्तितव्यं यथा रवौ  ॥ ७७.१२ ॥  
पृष्टयापि न वाच्यन्ते तथैतद्गमनं मम  ।  
सैवास्मि नाम सञ्ज्ञेति वाच्यमेतत्सदा वचः  ॥ ७७.१३ ॥  

छायसञ्ज्ञोवाच  

आकेशग्रहणाद्देवि ! आशापाच्च वचस्तव  ।  
करिष्ये कथयिष्यामि वृत्तन्तु शापकर्षणात् ॥ ७७.१४ ॥  
इत्युक्ता सा तदा देवी जगाम भवनं पितुः  ।  
ददर्श तत्र त्वष्टारं तपसा धूतकल्मषम्  ॥ ७७.१५ ॥  
बहुमानाच्च तेनापि पूजिता विश्वकर्मणा  ।  
तस्थौ पितृगृहे सा तु कञ्चित्कालमनिन्दिता  ॥ ७७.१६ ॥  
ततस्तां प्राह चार्वङ्गी पिता नातिचिरोषिताम्  ।  
स्तुत्वा च तनयां प्रेमबहुमानपुरः सरम्  ॥ ७७.१७ ॥  
त्वान्तु मे पश्यतो वत्से दिनानि सुबहून्यपि  ।  
मुहूर्तार्धसमानि स्युः किन्तु धर्मो विलुप्यते  ॥ ७७.१८ ॥  
बान्धवेषु चिरं वासो नारीणां न यशस्करः  ।  
मनोरथो बान्धवानां नार्या भर्तृगृहे स्थितिः  ॥ ७७.१९ ॥  
सा त्वं त्रैलोक्यनाथेन भर्त्रा सूर्येण सङ्गता  ।  
पितृगेहे चिरं कालं वस्तुं नार्हसि पुत्रिके  ॥ ७७.२० ॥  
सा त्वं भर्तृगृहं गच्छ तुष्टोऽहं पूजितासि मे  ।  
पुनरागमनं कार्यं दर्शनाय शुभे मम  ॥ ७७.२१ ॥  

मार्कण्डेय उवाच  

इत्युक्ता सा तदा पित्रा तथेत्युक्त्वा च सा मुने  ।  
सम्पूजयित्वा पितरं जगामाथोत्तरान् कुरून्  ॥ ७७.२२ ॥  
सूर्यतापमनिच्छन्ती तेजसस्तस्य बिभ्यती  ।  
तपश्चचार तत्रापि वडवारूपधारिणी  ॥ ७७.२३ ॥  
सञ्ज्ञेयमिति मन्वानो द्वितीयायामहस्पतिः  ।  
जनयामास तनयौ कन्याञ्चैकां मनोरमाम्  ॥ ७७.२४ ॥  
छायासञ्ज्ञा त्वपत्येषु यथा स्वेष्वतिवत्सला  ।  
तथा न सञ्ज्ञाकन्यायां पुत्रयोश्चान्ववर्तत  ॥ ७७.२५ ॥  
लालनाद्युपभोगेषु विशेषमनुवासरम्  ।  
मनुस्तत्क्षान्तवानस्य यमस्तस्या न चक्षमे  ॥ ७७.२६ ॥  
ताडनाय च वै कोपात्पादस्तेन समुद्यतः  ।  
तस्याः पुनः क्षान्तिमता न तु देहे निपातितः  ॥ ७७.२७ ॥  
ततः शशाप तं कोपाच्छायासञ्ज्ञा यमं द्विज  ।  
किञ्चित्प्रस्फुरमाणौष्ठी विचलत्पाणिपल्लवा  ॥ ७७.२८ ॥  
पितुः पत्नीममर्यादं यन्मां तर्जयसे पदा  ।  
भुवि तस्मादयं पदास्तवाद्यैव पतिष्यति  ॥ ७७.२९ ॥  

मार्कण्डेय उवाच  

इत्याकर्ण्य यमः शापं मात्रा दत्तं भयातुरः  ।  
अभ्येत्य पितरं प्राह प्रणिपातपुरः सरम्  ॥ ७७.३० ॥  

यम उवाच  

तातैतन्महदाश्चर्यं न दृष्टमिति केनचित् ।  
माता वात्सल्यमुत्सृज्य शापं पुत्रे प्रयच्छति  ॥ ७७.३१ ॥  
यथा मनुर्ममाचष्टे नेयं मता तथा मम  ।  
विगुणेष्वपि पुत्रेषु न माता विगुणा भवेत् ॥ ७७.३२ ॥  

मार्कण्डेय उवाच  

यमस्यैतद्वचः श्रुत्वा भगवांस्तिमिरापहः  ।  
छायासञ्ज्ञां समाहूय पप्रच्छ क्व गतेति सा  ॥ ७७.३३ ॥  
सा चाह तनया त्वष्टुरहं सञ्ज्ञा विभावसो  ।  
पत्नी तव त्वयापत्यान्येतानि जनितानि मे  ॥ ७७.३४ ॥  
इत्थं विवस्वतः सा तु बहुशः पृच्छतो यदा  ।  
नाचचक्षे ततः क्रुद्धो भास्वांस्तां शप्तुमुद्यतः  ॥ ७७.३५ ॥  
ततः सा कथयामास यथावृत्तं विवस्वतः  ।  
विदितार्थश्च भगवान् जगाम त्वष्टुरालयम्  ॥ ७७.३६ ॥  
ततः स पूजयामास तदा त्रैलोक्यपूजितम्  ।  
भास्वन्तं परया भक्त्या निजगेहमुपागतम्  ॥ ७७.३७ ॥  
सञ्ज्ञां पृष्टस्तदा तस्मै कथयामास विश्वकृत् ।  
आगतैवेह मे वेश्म भवतः प्रेषितेति वै  ॥ ७७.३८ ॥  
दिवाकरः समाधिस्थो वडवारूपधारिणीम्  ।  
तपश्चरन्तीं ददृशे उत्तरेषु कुरुष्वथ  ॥ ७७.३९ ॥  
सौम्यमूर्तिः शुभाकारो मम भर्ता भवेदिति  ।  
अभिसन्धिञ्च तपसो बुबुधेऽस्या दिवाकरः  ॥ ७७.४० ॥  
शातनं तेजसो मेऽद्य क्रियतामिति भास्करः  ।  
तञ्चाह विश्वकर्माणं सञ्ज्ञायाः पितरं द्विज  ॥ ७७.४१ ॥  
संवत्सरभ्रमेस्तस्य विश्वकर्मा करवेस्ततः  ।  
तेजसः शातनञ्चक्रे स्तूयमानश्च दैवतैः  ॥ ७७.४२ ॥  

इति श्रीमार्कण्डेयपुराणे वैवस्वतमन्वन्तरे सप्तसप्ततितमोऽध्यायः  
