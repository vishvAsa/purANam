+++
title = "०३१ हनुमता रामकथावर्णनम्"
title_english = "031 Hanuma began to narrate story of to Seetha"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_5/Kanda_5_SK-031-Hanuma_began_to_narrate_story_of_to_Seetha.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/5_sundarakANDam/05-sItA-bhAShaNam/031_hanumatA_rAmakathAvarNanam.md">
<details><summary><h3>IITK ...{Loading}...</h3></summary>

Hanuman sings the story of glory of Rama within Sita's hearing.



#### श्लोकः
##### मूलम्
एवं बहुविधां चिन्तां चिन्तयित्वा महाकपिः।  
संश्रवे मधुरं वाक्यं वैदेह्या व्याजहार ह॥5.31.1॥

##### शब्दार्थः
महाकपिः great vanara, एवम् thus, बहुविधाम् in several ways, चिन्ताम् thought, चिन्तयित्वा deliberating in his mind, वैदेह्याः Vaidehi's, संश्रवे hearing, मधुरम् sweet, वाक्यम् words, व्याजहार ह  spoke.

##### आङ्ग्लानुवादः
After deliberating in several ways the great Hanuman spoke these sweet words to Vaidehiः



#### श्लोकः
##### मूलम्
राजा दशरथो नाम रथकुञ्जरवाजिमान्।  
पुण्यशीलो महाकीर्तिरिक्ष्वाकूणां महायशाः॥5.31.2॥

##### शब्दार्थः
रथकुञ्जरवाजिमान् with chariots, elephants and horses, पुण्यशीलः foremost in merits, महाकीर्तिः renowned, इक्ष्वाकूणाम् in Ikshvaku race, महायशाः illustrious, दशरथो नाम called Dasaratha, राजा king.

##### आङ्ग्लानुवादः
"There was an illustrious king called Dasaratha in Ikshvaku race, a master of chariots, elephants and horses. He was highly meritorious and renowned.



#### श्लोकः
##### मूलम्
राजर्षीणां गुणश्रेष्ठस्तपसा चर्षिभिस् समः।  
चक्रवर्तिकुले जातः पुरन्दरसमो बले॥5.31.3॥

##### शब्दार्थः
राजर्षीणाम् among sagelike kings, गुणश्रेष्ठः most virtuous one, तपसा in austerity, ऋषिभिः with sages, समः equal, चक्रवर्तिकुले in a dynasty of emperors, जातः born, बले in might, पुरन्दरसमः crusher of citadels like Indra.

##### आङ्ग्लानुवादः
"He was the most virtuous among royal sages, equal to sages in austerity, born in the race of emperors and equal to Indra in might.



#### श्लोकः
##### मूलम्
अहिंसारतिरक्षुद्रो घृणी सत्यपराक्रमः।  
मुख्यश्चेक्ष्वाकुवंशस्य लक्ष्मीवान् लक्ष्मिवर्धनः॥5.31.4॥

##### शब्दार्थः
अहिंसारतिः committed to nonviolence, अक्षुद्रः magnanimous, घृणी compassionate, सत्यपराक्रमः one whose strength truth, इक्ष्वाकुवंशस्य of Ikshvaku family, मुख्यश्च chief, लक्ष्मीवान् prosperous, लक्ष्मिवर्धनः increaser of riches.

##### आङ्ग्लानुवादः
"He was committed to nonviolence, magnanimous, compassionate and one whose strength was truth. He was not only a prosperous king of Ikshvaku family but also a promoter of prosperity of others too.



#### श्लोकः
##### मूलम्
पार्थिवव्यञ्जनैर्युक्तः पृथुश्रीः पार्थिवर्षभः।  
पृथिव्यां चतुरन्तायां विश्रुतस्सुखदस्सुखी॥5.31.5॥

##### शब्दार्थः
पार्थिवव्यञ्जनैः with signs of kingship, युक्तः endowed, पृथुश्रीः with vast wealth, पार्थिवर्षभः a bull among rulers, चतुरन्तायाम् surrounded by the sea, पृथिव्याम् on the earth, विश्रुतः well known, सुखदः provider of happiness (to people), सुखी happy man.

##### आङ्ग्लानुवादः
"Endowed with signs of kingship and vast wealth, he was a bull among rulers of the vast earth, surrounded by the sea. A happy king himself, he was wellknown as a provider of happiness.



#### श्लोकः
##### मूलम्
तस्य पुत्रः प्रियो ज्येष्ठस्ताराधिपनिभाननः।  
रामो नाम विशेषज्ञः श्रेष्ठस् सर्वधनुष्मताम्॥5.31.6॥

##### शब्दार्थः
तस्य his, प्रियः beloved, ताराधिपनिभाननः of Moon like face, विशेषज्ञः scholar of all knowledge, सर्वधनुष्मताम् among all those wielders of bow, श्रेष्ठः foremost, रामो नाम called Rama, ज्येष्ठः पुत्रः eldest son.

##### आङ्ग्लानुवादः
"His beloved eldest son Rama, whose countenance is like the full moon, is a scholar of all branches of knowledge and is foremost among the bowmen on earth.



#### श्लोकः
##### मूलम्
रक्षिता स्वस्य धर्मस्य स्वजनस्य च रक्षिता।  
रक्षिता जीवलोकस्य धर्मस्य च परन्तपः॥5.31.7॥

##### शब्दार्थः
परन्तपः scourage of foes, स्वस्य his, धर्मस्य of righteousness, रक्षिता a  protector, स्वजनस्य of his kins, रक्षिता a protector, जीवलोकस्य of all living creatures, धर्मस्य च and of righteousness, रक्षिता protector.

##### आङ्ग्लानुवादः
"The scourage of enemies, he is a protector of righteousness and of his kins and all living creatures. He is an embodiment of righteousness.



#### श्लोकः
##### मूलम्
तस्य सत्याभिसन्धस्य वृद्धस्य वचनात्पितुः।  
सभार्यस्सह च भ्रात्रा वीरः प्रव्राजितो वनम्॥5.31.8॥

##### शब्दार्थः
सत्याभिसन्धस्य ever steadfast in truth, वृद्धस्य of the aged, पितुः father, तस्य his, वचनात्  honouring the word, वीरः hero, सभार्यः along with wife, सह च भ्रात्रा and accompanied by his brother, वनम् forest, प्रव्राजितः went as a wanderer.

##### आङ्ग्लानुवादः
"Honouring the word of his aged father who was ever steadfast in truth, Rama left for the forest along with his wife and brother.



#### श्लोकः
##### मूलम्
तेन तत्र महारण्ये मृगयां परिधावता।  
राक्षसा निहताश्शूरा बहवः कामरूपिणः॥5.31.9॥

##### शब्दार्थः
तत्र there, महारण्ये in the thick forest, मृगयाम् hunting, परिधावता while chasing, तेन by him, शूराः warriors, कामरूपिणः those who can assume any form at their will, बहवः many, राक्षसाः demons, निहताः killed.

##### आङ्ग्लानुवादः
"In the deep forest he went round hunting animals and killing the demon warriors who assumed any form at their free will.



#### श्लोकः
##### मूलम्
जनस्थानवधं श्रुत्वा हतौ च खरदूषणौ।  
ततस्त्वमर्षापहृता जानकी रावणेन तु॥5.31.10॥  
वञ्चयित्वा वने रामं मृगरूपेण मायया।

##### शब्दार्थः
ततः then, जनस्थानवधम् killing at Janasthana, हतौ killed, खरदूषणौ च Khara and Dooshana, श्रुत्वा having heard, वने in the forest, रामम्  Rama, मृगरूपेण in the form of a deer, मायया by creating illusion, वञ्चयित्वा having deceived, रावणेन by Ravana, जानकी Janaki, अमर्षापहृता abducted out of anger.

##### आङ्ग्लानुवादः
"Ravana having heard about the killing of all demons at Janasthana including Khara and Dooshana in the forest, deceived Rama in the guise of a deer and abducted Janaki in anger.



#### श्लोकः
##### मूलम्
स मार्गमाणस्तां देवीं रामस्सीतामनिन्दिताम्॥5.31.11॥  
आससाद वने मित्रं सुग्रीवं नाम वानरम्।

##### शब्दार्थः
सः रामः that Rama, अनिन्दिताम् sinless, देवीम् goddesslike lady, तां सीताम् that Sita, मार्गमाणः looking for, वने in the forest, सुग्रीवं नाम called Sugriva, वानरम् monkey, मित्रम् friendship, आससाद met.

##### आङ्ग्लानुवादः
"While looking for the goddesslike lady, the sinless Sita in the forest, Rama met a monkey called Sugriva and made friendship with him



#### श्लोकः
##### मूलम्
ततस् स वालिनं हत्वा रामः परपुरञ्जयः॥5.31.12॥  
प्रायच्छत्कपिराज्यं तत्सुग्रीवाय महाबलः।

##### शब्दार्थः
ततः then, परपुरञ्जयः one who can win over enemy forts, महाबलः powerful, सः रामः that Rama, वालिनम् that Vali, हत्वा having killed, तत् that, कपिराज्यम् kingdom of the monkeys, सुग्रीवाय to Sugriva, प्रायच्छत् offered.

##### आङ्ग्लानुवादः
"Rama, a powerful king, who can win enemy forts killed Vali and offered the monkey kingdom to Sugriva.



#### श्लोकः
##### मूलम्
सुग्रीवेणापि सन्दिष्टा हरयः कामरूपिणः॥5.31.13॥  
दिक्षु सर्वासु तां देवीं विचिन्वन्ति सहस्रशः।

##### शब्दार्थः
सुग्रीवेण by Sugriva, सन्दिष्टाः received orders, कामरूपिणः those who can assume any form, कपयः monkeys, सहस्रशः in thousands, सर्वासु all over, दिक्षु in directions, तां देवीम् that divine queen, विचिन्वन्ति are searching.

##### आङ्ग्लानुवादः
"Having received Sugriva's orders thousands of monkeys who can assume any form went searching for that divine queen in all directions.



#### श्लोकः
##### मूलम्
अहं सम्पातिवचनाच्छतयोजनमायतम्॥5.31.14॥  
अस्या हेतोर्विशालाक्ष्याः सागरं वेगवान्प्लुतः।

##### शब्दार्थः
अहम् I am, सम्पातिवचनात् by the words of Sampati, वेगवान् swiftly, अस्याः for her, विशालाक्ष्याः largeeyed, हेतोः for the cause, शतयोजनम् a hundred yojanas, आयतम् wide, सागरम् ocean, प्लुतः leaped.

##### आङ्ग्लानुवादः
"On hearing the words of Sampati I leaped the wide ocean swiftly crossing a hundred yojanas in quest of the largeeyed Sita.



#### श्लोकः
##### मूलम्
यथारूपां यथावर्णां यथालक्ष्मीवतीं च निश्चिताम्॥5.31.15॥  
अश्रौषं राघवस्याहं सेयमासादिता मया।

##### शब्दार्थः
अहम् I, राघवस्य Raghava's, ताम् her, यथारूपाम् of a similar form, यथावर्णाम् of the same complexion, यथालक्ष्मी of similar glow, अश्रौषम् I heard, सा she, इयम् the same one, मया by me, आसादिता has been found.

##### आङ्ग्लानुवादः
"Surely I have seen here a lady of similar body, of similar complexion, of similar glow and beauty as described by Rama".



#### श्लोकः
##### मूलम्
विररामैवमुक्त्वासौ वाचं वानरपुङ्गवः॥5.31.16॥  
जानकी चापि तच्छ्रुत्वा परं विस्मयमागता।

##### शब्दार्थः
असौ he, वानरपुङ्गवः chief of the vanaras, एवम् in that way, वाचम् word, उक्त्वा having spoken, विरराम stopped, जानकी चापि even Janaki, तत् that, श्रुत्वा having heard, परम् great, विस्मयम् wonder, आगता felt.

##### आङ्ग्लानुवादः
Having spoken thus, the great vanara stopped speaking after that. Janaki was wonderstruck by the words of the vanara.



#### श्लोकः
##### मूलम्
ततस्सा वक्रकेशान्ता सुकेशी केशसंवृतम्॥5.31.17॥  
उन्नम्य वदनं भीरुश्शिंशुपावृक्षमैक्षत।

##### शब्दार्थः
ततः then, वक्रकेशान्ता one who had hair curled up at the ends, भीरुः (timid) lady, क्लेशसंवृतम् covered with hanging hair, सा she, वदनम् face, उन्नम्य by raising, शिंशुपावृक्षम् Simsupa tree, ऐक्षत looked up.

##### आङ्ग्लानुवादः
Then Sita looked up at the Simsupa tree timidly, her face covered with beautiful curly hair.



#### श्लोकः
##### मूलम्
निशम्य सीता वचनं कपेश्च दिशश्च सर्वाः प्रदिशश्च वीक्ष्य।  
स्वयं प्रहर्षं परमं जगाम सर्वात्मना राममनुस्मरन्ती ॥5.31.18॥

##### शब्दार्थः
सीता Sita, कपेः Hanuman's, वचनम् word, निशम्य after hearing, सर्वाः all, दिशश्च directions, प्रदिशश्च and quarters, वीक्ष्य after observing, स्वयम् herself, सर्वात्मना self of all, रामम् Rama, अनुस्मरन्ती contemplating on, परमम् supreme, प्रहर्षम् joy, जगाम experienced.

##### आङ्ग्लानुवादः
On hearing Hanuman's words Sita looked at all directions and quarters while quietly contemplating on Rama, the self of all and experienced supreme joy.



#### श्लोकः
##### मूलम्
सा तिर्यगूर्ध्वं च तथाप्यधस्तान्निरीक्षमाणा तमचिन्त्यबुद्धिम्।  
ददर्श पिङ्गाधिपतेरमात्यं वातात्मजं सूर्यमिवोदयस्थम्॥5.31.19॥

##### शब्दार्थः
सा she, तिर्यक् obliquely, ऊर्ध्वं च vertically, तथापि so also, अथस्तात् downward, निरीक्षमाणा observing, अचिन्त्यबुद्धिम् of unimaginable intelligence, पिङ्गाधिपतेः of king of monkeys, अमात्यम् minister, उदयस्थम् rising, सूर्यमिव like Sun, तं वातात्मजम् that son of the Windgod, ददर्श saw.

##### आङ्ग्लानुवादः
She looked obliquely, up, and down and saw Hanuman of unimaginable intelligence, the minister of the monkey lord, son of the Windgod, who looked like the rising Sun.  

#### समाप्तिः
 श्रीमद्रामायणे वाल्मीकीय आदिकाव्ये सुन्दरकाण्डे एकत्रिंशस्सर्गः॥  
Thus ends the thirtyfirst sarga of Sundarakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/5_sundarakANDam/05-sItA-bhAShaNam/031_hanumatA_rAmakathAvarNanam.md">
<details><summary><h3>भूषणम् ...{Loading}...</h3></summary>



एवं बहुविधां चिन्तां चिन्तयित्वा महाकपिः ।  

संश्रवे मधुरं वाक्यं वैदेह्या व्याजहार ह  ॥  ५।३१।१ ॥   

एवमित्यादि । चिन्तां चिन्तयित्वा चिन्तां कृत्वा, कर्तव्यमर्थं
निश्चित्येत्यर्थः । संश्रवे सम्यक् श्रूचते ऽस्मिन्निति संश्रवः समीपम्,
समीपे व्याजहार । यद्वा "पाठ्ये गेये च मधुरम्" इति संश्रवे श्रवणे मधुरं
ज्ञानप्रसरणद्वारा इन्द्रियेभ्यो निस्सृत्य विषयान् गृहीत्वा तदनन्तरं हि
रसो जायते लोके, अत्र न तथा यत्र शब्दसंसर्गो जायते तत्र रसो जायत
इत्यतिशयोक्तिः । मधुरं ज्ञानमपि तद्द्वारा रसजनकं वाक्यं पूर्वापरनिरूपणं
विना स्वयं रसजलकम् । वैदेह्याः वैदेही निमित्तम् । कुलानुरोधेन देहे
निस्स्पृहायाः देहमपि दत्त्वा रसावहत्वमुच्यते  ॥  ५।३१।१ ॥   

  

राजा दशरथो नाम रथकुञ्जरवाजिमान् ।  

पुण्यशीलो महाकीर्तिर्ऋजुरासीन्महायशाः  ॥  ५।३१।२ ॥   

राजर्षीणां गुणश्रेष्टस्तपसा चर्षिभिः समः ।  

चक्रवर्तिकुले जातः पुरन्दरसमो बले  ॥  ५।३१।३ ॥   

अहिसारतिरक्षुद्रौ घृणी सत्यपराक्रमः ।  

मुख्यश्चेक्ष्वाकुवंशस्य लक्ष्मीवाँल्लक्ष्मिवर्धनः  ॥  ५।३१।४ ॥   

राजेत्यादि । वितरणविक्रमादिजनितत्वेन कीर्तियशसोर्भेदो ऽवगन्तव्यः  ॥ 
५।३१।२४ ॥   

  

पार्थिवव्यञ्जनैर्युक्तः पृथुश्रीः पार्थिवर्षभः ।  

पृथिव्यां चतुरन्तायां विश्रुतः सुखदः सुखी  ॥  ५।३१।५ ॥   

तस्य पुत्रः प्रियो ज्येष्ठस्ताराधिपनिभाननः ।  

रामो नाम विशेषज्ञः श्रेष्ठः सर्वधनुष्मताम्  ॥  ५।३१।६ ॥   

रक्षिता स्वस्य धर्मस्य स्वजनस्य च रक्षिता ।  

रक्षिता जीवलोकस्य धर्मस्य च परन्तपः  ॥  ५।३१।७ ॥   

पार्थिवव्यञ्जनैः राजलक्षणैः  ॥  ५।३१।५७ ॥   

  

तस्य सत्याभिसन्धस्य वृद्धस्य वचनात् पितुः ।  

सभार्यः सह च भ्रात्रा वीरः प्रव्राजितो वनम्  ॥  ५।३१।८ ॥   

तस्य पितुर्वचनाद्वनं प्रव्राजितः गतः । स्वार्थे णिच्  ॥  ५।३१।८ ॥   

  

तेन तत्र महारण्ये मृगयां परिधावता ।  

राक्षसा निहताः शूरा बहवः कामरूपिणः  ॥  ५।३१।९ ॥   

मृगयां परिधावता मृगयामुद्दिश्य परिधावता । अनेन लीलया खरादिवधः सूच्यते  ॥ 
५।३१।९ ॥   

  

जनस्थानवधं श्रुत्वा हतौ च खरदूषणौ ।  

ततस्त्वमर्षापहृता जानकी रावणेन तु ।  

वञ्जयित्वा वने रामं मृगरूपेण मायया  ॥  ५।३१।१० ॥   

स मार्गमाणस्तां देवीं रामः सीतामनिन्दिताम् ।  

आससाद वने मित्रं सुग्रीवं नाम वानरम् ।  ॥  ५।३१।११ ॥   

ततः स वालिनं हत्वा रामः परपुरञ्जयः ।  

प्रायच्छत् कपिराज्यं तत् सुग्रीवाय महाबलः  ॥  ५।३१।१२ ॥   

सुग्रीवेणापि सन्दिष्टा हरयः कामरूपिणः ।  

दिक्षु सर्वासु तां देवीं विचिन्वन्ति सहस्रशः  ॥  ५।३१।१३ ॥   

अहं संपातिवचनाच्छतयोजनमायतम् ।  

अस्या हेतोर्विशालाक्ष्याः सागरं वेगवान् प्लुतः  ॥  ५।३१।१४ ॥   

जनस्थानवधं जनस्थानरक्षोवधम् । अमर्षेणापहृताः अमर्षपहृता । मृगरूपेण
मृगसौन्दर्येण प्रशस्तमृगेण वा । "प्रशंसायां रूपप्"  ॥  ५।३१।१०१४ ॥   

  

यथारूपां यथावर्णां यथालक्ष्मीं च निश्चिताम् ।  

अश्रौषं राघवस्याहं सेयमासादिता मया  ॥  ५।३१।१५ ॥   

विररामैव मुक्त्वा ऽसौ वाचं वानरपुङ्गवः ।  

जानकी चापि तच्छृत्वा विस्मयं परमं गता  ॥  ५।३१।१६ ॥   

यथारूपां यादृशशरीराम् । यथावर्णां यादृशरूपाम् । यथालक्ष्मीं
यादृशकान्तिम् । राघवस्य राघवात्  ॥  ५।३१।१५१६ ॥   

  

ततः सा वक्रकेशान्ता सुकेशी केशसंवृतम् ।  

उन्नम्य वदनं भीरुः शिंशुपावृक्षमैक्षत  ॥  ५।३१।१७ ॥   

निशम्य सीता वचनं कपेश्च दिशश्च सर्वाः प्रदिशश्च वीक्ष्य ।  

स्वयं प्रहर्षं परमं जगाम सर्वात्मना राममनुस्मरन्ती  ॥  ५।३१।१८ ॥   

तत इति । सुकेशी नीलसूक्ष्मकेशी, वक्रिम्णः पूर्वमुक्तत्वात्  ॥ 
५।३१।१७१८ ॥   

  

सा तिर्यगूर्ध्वं च तथाप्यधस्तान्निरीक्षमाणा तमचिन्त्यबुद्धिम् ।  

ददर्श पिङ्गाधिपतेरमात्यं वातात्मजं सूर्यमिवोदयस्थम्  ॥  ५।३१।१९ ॥   

इत्यार्षे श्रीरीमायणे वाल्मीकीये आदिकाव्ये श्रीमत्सुन्दरकाण्डे एकत्रिंशः
सर्गः  ॥  ५।३१ ॥   

सेति । पार्श्वम् आकाशं भूमिं चावेक्षमाणा । अधस्तादित्यनेन यथा भूमिं
भित्त्वा कश्चिन्नरः रामनामानि कीर्तयेत्तथा ऽन्यत्रापीत्यपिना
संभावनोच्यते । शिंशुपावृक्षस्याधस्तात्तिर्यगूर्ध्वमिति वा ।
तमचिन्त्यबुद्धिं ददर्श । तद्वपुरवलोकनात्पूर्वं तस्य हृदयमेवं
परिच्छिनत्ति स्म । इह लङ्कायां प्रविश्यावरोधाराममध्यप्रवेशेनायं
निपुणतरमतिरिति निश्चितवतीत्यर्थः । पिङ्गाधिपतेरमात्यं स्वरविशेषेणायं
वानरः, तत्रापि न स्वतन्त्रः, किन्तु स्वसजातीयस्य राज्ञः कस्यचिदमात्यो
ऽयम्, तद्राज्यकार्यमेतद्धस्तगतमिति निश्चितवती । वातात्मजं
रामप्राणहेतुभूतमत्प्राणनहेतुत्वेन सर्वप्राणिप्राणनहेतुत्वेन वायुपुत्रो
ऽयमित्यवगतवती । सूर्यमिवोदयस्थं रामदिवाकरस्योदयसूचकमुदयगिरिस्थमरुणमिव
स्थितम् । सूरः सूर्यः । "सूरसूर्यार्यमादित्यद्वादशात्मदिवाकराः" इत्यमरः
। "सूरसूतो ऽरुणो ऽनुरुः" इत्युक्तेस्सूरस्य सम्बन्धी सूर्यः ।
दिगादित्वाद्यत् । भवतापि सम्बन्धः विशेष एव । यद्वा सूर्यशब्देन
तत्संबन्ध्यरुणो लक्ष्यते । "सूर्यो ऽरुणे च सूर्ये च" इति
निघण्टुरस्तीत्याहुः । औचित्यादत्र सूर्यो ऽरुणः  ॥  ५।३१।१९ ॥   

इति श्रीगोविन्दराजविरचिते श्रीरामायणभूषणे श्रृङ्गारतिलकाख्याने
सुन्दरकाण्डाव्याख्याने एकत्रिंशः सर्गः  ॥  ५।३१ ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/5_sundarakANDam/05-sItA-bhAShaNam/031_hanumatA_rAmakathAvarNanam.md">
<details><summary><h3>शिरोमणी ...{Loading}...</h3></summary>



सीतां श्रावयितुं हनुमत्कर्तृकदशरथादिसंकीर्तनमाह एवमित्यादिभिः । महामतिः
हनुमान् वैदेह्याः संश्रवे संश्रवणार्थं मधुरं वाक्यं व्याजहार  ॥  ५।३१।१
 ॥   

  

तद्वचनाकारमाह राजेत्यादिभिः । वृणी दयावान् अत एव अहिंसारतिः अत एव
अक्षुद्रः क्षुद्रसंसर्गरहितः मुख्यस्येक्ष्वाकुवंशस्य लक्ष्मिवर्धनः
लक्ष्मीवर्धनः लक्ष्म्याः प्रवर्धनः अत एव लक्ष्मीवान् पार्थिवव्यञ्जनैः
राजचिह्नैः युक्तः पृथुश्रीः अतिशोभावान् चतुरन्तायां च
चतुःसमुद्रपर्यन्तायां पृथिव्यां विश्रुतः ख्यातः राजा बभूवेति शेषः ।
श्लोकत्रयमेकान्वयि  ॥  ५।३१।२४  ॥   

  

तस्येति । स्ववृत्तादेः रक्षिता तस्य दशरथस्य रामो नाम ज्येष्ठः पुत्रः
सत्याभिसंधस्य सत्यप्रतिज्ञस्य तस्य दशरथस्य पितुर्वचनात् वनं प्रव्रजितः
समागतः । श्लोकत्रयमेकान्वयि  ॥  ५।३१।५७  ॥   

  

तेनेति । मृगयां परिधावता तेन रामेण बहवी राक्षसा निहताः  ॥  ५।३१।८  ॥   

  

जनेति । खरदूषणौ निहतौ श्रुत्वा अत एव जनस्थानवधं विध्वंसं श्रुत्वा मायया
मृगरूपेण रामं वञ्चयित्वा जानकी रावणेन अमर्षापहृता अमर्षेणापहृता ।
सार्धश्लोक एकान्वयी  ॥  ५।३१।९  ॥   

  

स इति । सीतां मार्गमाणः स रामः सुग्रीवं नाम वानरं मित्रमाससाद प्राप
चकारेत्यर्थः । अर्धद्वयमेकान्वयि  ॥  ५।३१।१०  ॥   

  

तत इति । ततः सुग्रीवमैत्रीकरणानन्तरं रामो वालिनं हत्वा कपिराज्यं
सुग्रीवाय प्रायच्छत्  ॥  ५।३१।११  ॥   

  

सुग्रीवेणेति । सुग्रीवेणाभिसंदिष्टाः सर्वे हरयः सर्वासु दिक्षु तां सीतां
विचिन्वन्तो वर्तन्त इति शेषः  ॥  ५।३१।१२  ॥   

  

अहमिति । वेगवानहं संपातिवचनात् सीताबोधकसंपातिवाक्यं संश्रुत्य तस्याः
सीताया हेतोः समुद्रं प्लुतः  ॥  ५।३१।१३  ॥   

  

यथेति । यथारूपां यादृशरूपविशिष्टां यथालक्ष्मवतीं यादृशचिह्नविशिष्टां तां
सीतां राघवस्य राघवादहमश्रौषं तादृशी सेयं कान्ता मया आसादिता प्राप्ता  ॥ 
५।३१।१४  ॥   

  

विररामेति । स हनूमान् एवमुक्त्वा विरराम जानकी तु तच्छ्रुत्वा परमं
विस्मयं गता प्राप्ता । चस्त्वर्थे  ॥  ५।३१।१५  ॥   

  

तत इति । ततः रामवार्ताश्रवणानन्तरं सा सीता केशसंवृतं वदनमुन्नम्य उर्ध्वं
कृत्वा शिंशुपामन्ववेक्षत  ॥  ५।३१।१६ ।  

निशम्येति । सीता कपेर्वचनं निशम्य अत एव सर्वा दिशो वीक्ष्य सर्वात्मना
सर्वप्रकारेण राममनुस्मरन्ती सती परमं प्रहर्षं जगाम  ॥  ५।३१।१७  ॥   

  

सेति । तिर्यगादिनिरीक्षमाणा सा सीता अचिन्त्यबुद्धिं पिङ्गाधिपतेः
सुग्रीवस्य अमात्यं वातात्मजम् उदयस्थमुदयगिरिस्थितं सूर्यमिव ददर्श  ॥ 
५।३१।१८  ॥   

  

इति श्रीमद्वाल्मीकीयरामायणव्याख्याने रामायणशिरोमणौ सुन्दरकाण्डे
एकत्रिंशः सर्गः  ॥  ५।३१  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/5_sundarakANDam/05-sItA-bhAShaNam/031_hanumatA_rAmakathAvarNanam.md">
<details><summary><h3>तिलकम् ...{Loading}...</h3></summary>



चिन्तां चिन्तयित्वा चिन्तां कृत्वा कर्तव्यमर्थं निश्चित्येति यावत् ।
संश्रवे सम्यक्श्रवणयोग्ये समीपदेशे । यत्रोक्तं सीतैव शृणुयान्नान्य
इत्यर्थः । व्याजहार वृत्तान्तमिति शेषः  ॥  ५।३१।१,२  ॥   

  

मुख्यस्य राजवंशेषु श्रेष्ठस्य । लक्ष्मिवर्धन इति ह्रस्व आर्षः  ॥  ५।३१।३
 ॥   

  

पार्थिवव्यञ्जनैः छत्रचामरादिभिर्बाहैः सामुद्रिकोक्तैः शारीरैश्च
राजचिह्नैर्युक्तः । सुखदो मित्राणाम्  ॥  ५।३१।४६  ॥   

  

सत्याभिसन्धस्य सत्यसङ्कल्पस्य  ॥  ५।३१।७  ॥   

  

मृगयामुद्दिश्य धावता  ॥  ५।३१।८  ॥   

  

जनस्थानवधं खरदूषणौ निहतौ च श्रुत्वा रावणेनामर्षापहृता वैरेणापहृता तु  ॥ 
५।३१।९  ॥   

  

मायया मृगरूपेण मारीचेन करणेन । रामं वञ्चयित्वेत्यर्थः  ॥  ५।३१।१०१३  ॥   

  

तस्या हेतोस्तदन्वेषणहेतोः । यथारूपां यादृग्रूपां यादृग्वर्णां
यादृक्चिह्नवतीं च । तां सीताम्  ॥  ५।३१।१४  ॥   

  

राघवस्य मुखादहमश्रौषं सेयमासादिता दृष्टा इहेति शेषः  ॥  ५।३१।१५  ॥   

  

केशसंवृतम् असंस्कारतः प्रकीर्णत्वात्  ॥  ५।३१।१६१८  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
सुन्दरकाण्डे एकत्रिंशः सर्गः  ॥  ५।३१  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/5_sundarakANDam/05-sItA-bhAShaNam/031_hanumatA_rAmakathAvarNanam.md">
<details><summary><h3>द्राविडपाठः ...{Loading}...</h3></summary>



  
एवं बहुविधां चिन्तां चिन्तयित्वा महाकपिः।  
संश्रवे मधुरं वाक्यं वैदेह्या व्याजहार ह ॥ 5.31.1 ॥   
राजा दशरथो नाम रथकुञ्जरवाजिमान्।  
पुण्यशीलो महाकीर्तिर्ऋजुरासीन्महायशाः ॥ 5.31.2 ॥   
राजर्षीणां गुणश्रेष्टस्तपसा चर्षिभिः समः।  
चक्रवर्तिकुले जातः पुरन्दरसमो बले ॥ 5.31.3 ॥   
अहिसारतिरक्षुद्रौ घृणी सत्यपराक्रमः।  
मुख्यश्चेक्ष्वाकुवंशस्य लक्ष्मीवाँल्लक्ष्मिवर्धनः ॥ 5.31.4 ॥   
पार्थिवव्यञ्जनैर्युक्तः पृथुश्रीः पार्थिवर्षभः।  
पृथिव्यां चतुरन्तायां विश्रुतः सुखदः सुखी ॥ 5.31.5 ॥   
तस्य पुत्रः प्रियो ज्येष्ठस्ताराधिपनिभाननः।  
रामो नाम विशेषज्ञः श्रेष्ठः सर्वधनुष्मताम् ॥ 5.31.6 ॥   
रक्षिता स्वस्य धर्मस्य स्वजनस्य च रक्षिता।  
रक्षिता जीवलोकस्य धर्मस्य च परन्तपः ॥ 5.31.7 ॥   
तस्य सत्याभिसन्धस्य वृद्धस्य वचनात् पितुः।  
सभार्यः सह च भ्रात्रा वीरः प्रव्राजितो वनम् ॥ 5.31.8 ॥   
तेन तत्र महारण्ये मृगयां परिधावता।  
राक्षसा निहताः शूरा बहवः कामरूपिणः ॥ 5.31.9 ॥   
ततस्त्वमर्षापहृता जानकी रावणेन तु।  
वञ्जयित्वा वने रामं मृगरूपेण मायया ॥ 5.31.10 ॥   
स मार्गमाणस्तां देवीं रामः सीतामनिन्दिताम्।  
आससाद वने मित्रं सुग्रीवं नाम वानरम् ॥ 5.31.11 ॥   
ततः स वालिनं हत्वा रामः परपुरञ्जयः।  
प्रायच्छत् कपिराज्यं तत् सुग्रीवाय महाबलः ॥ 5.31.12 ॥   
सुग्रीवेणापि सन्दिष्टा हरयः कामरूपिणः।  
दिक्षु सर्वासु तां देवीं विचिन्वन्ति सहस्रशः ॥ 5.31.13 ॥   
अहं सम्पातिवचनाच्छतयोजनमायतम्।  
अस्या हेतोर्विशालाक्ष्याः सागरं वेगवान् प्लुतः ॥ 5.31.14 ॥   
यथारूपां यथावर्णां यथालक्ष्मीं च निश्चिताम्।  
अश्रौषं राघवस्याहं सेयमासादिता मया ॥ 5.31.15 ॥   
विररामैव मुक्त्वाऽसौ वाचं वानरपुङ्गवः।  
जानकी चापि तच्छृत्वा विस्मयं परमं गता ॥ 5.31.16 ॥   
ततः सा वक्रकेशान्ता सुकेशी केशसंवृतम्।  
उन्नम्य वदनं भीरुः शिंशुपावृक्षमैक्षत ॥ 5.31.17 ॥   
निशम्य सीता वचनं कपेश्च दिशश्च सर्वाः प्रदिशश्च वीक्ष्य।  
स्वयं प्रहर्षं परमं जगाम सर्वात्मना राममनुस्मरन्ती ॥ 5.31.18 ॥   
सा तिर्यगूर्ध्वं च तथाप्यधस्तान्निरीक्षमाणा तमचिन्त्यबुद्धिम्।  
ददर्श पिङ्गाधिपतेरमात्यं वातात्मजं सूर्यमिवोदयस्थम् ॥ 5.31.19 ॥   

</details>
</div>
