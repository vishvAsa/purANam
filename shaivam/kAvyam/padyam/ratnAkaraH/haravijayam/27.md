+++
title = "२७"

+++

continution the month of october2002  

**हरविजयम्।**

***षड्विंशः सर्गः।***

इत्यागताः कलितचन्द्रकलाप्रकाश-  
कर्पूरवाससुरभीण्यनुकूलवृत्तीः।  
प्रेमामृतार्द्रमनसो दयिता मधूनि  
नीलारविन्दशबलानि वधूरपीप्यन् ॥ 26.1 ॥  
उद्गीवराजतवरावरवीसलील-  
हंसीसनाथशुचिशुक्तिशतैकदेशा।  
आपानभूमिरमराद्रितरङ्गिणीव  
लक्ष्मीं तदातनुत काञ्चनवालुकाभिः ॥ 26.2 ॥  
इन्दोः कला इव विकासवतीः प्टथक्त्व-  
मभ्यागता निपतिताः कथमप्यथोर्व्याम्।  
शुक्तिर्जना मणिमयीर्जगृहुर्विधूत-  
रोषाः पिपावयिषवोऽथ वधूनि योषाः ॥ 26.3 ॥  
तासामदृष्टचरपार्वणचन्द्रमुक्त-  
निद्रारविन्दघटनासदृशत्वमाप्ताः।  
लीलागृहीतमधुपूरपिशङ्गरत्न-  
कोषाः कराः श्रियमथ प्रथयांबभूवुः ॥ 26.4 ॥  
किं कार्यमत्र भवता विजहीहिचाप-  
मित्यभ्यधादिव रुतैर्मदनं द्विरेफः।  
रङ्गत्तरङ्गतरलोत्पलगर्भरत्न-  
पांरीविकीर्णसहकारसहर्षचेताः ॥ 26.5 ॥  
प्रत्यग्रशोणमणिशुक्तितलेन शीधु-  
धारां वधूः करकतो मधुराभिरामाम्।  
जग्राह पाटलपलाशमुखेन बाल-  
सूर्याशुराजिमिव पङ्कजिनी पतन्तीम् ॥ 26.6 ॥  
उत्क्षिप्यमाणकनकावरवीविकीर्ण-  
मैरेयरेचकरयाकुलरत्नकोषैः।  
स्त्रीणां विकासिनवतामरसाभिराम-  
रूपैरतामि सुकुमारतया कराग्रैः ॥ 26.7 ॥  
संपाद्यते भृशमनेन ममावतंस-  
च्छायेति रत्नकरकान्निपतन्रमण्याः।  
व्यावलृत्तिभिश्चषकमध्यजुषश्चकार  
शीधुः प्रदक्षिणामिव क्षणमुत्पलस्य ॥ 26.8 ॥  
अस्या जितोऽपि निरवद्यमुखेन्दुना त्वं  
तिष्ठन्पुरो न किमपत्रपसे सदोषः।  
इत्युत्पले कलरवैरिव हुं चकार  
भृङ्गः सशीधुचषकप्रतिबिम्बचन्द्रम् ॥ 26.9 ॥  
पीतः कलङ्ककलुषः सह शीधुनाय-  
मिन्दुर्मनो मलिनयिष्यति मा तवाच्छम्।  
इत्थं प्रपञ्चचतुरस्तरुणः पिबन्तीं  
मुग्धां करेण परिहासरसो व्यरौत्सीत् ॥ 26.10 ॥  
शोभां बभार मकरन्दरसायमान-  
मैरेयगर्भमणिकांस्यकरालकोषम्।  
वामभ्रुवां प्रकृतिताम्रतलाभिराम-  
दीर्घाङ्गुलीदलकुलं करपुण्डरीकम् ॥ 26.11 ॥  
आलक्ष्य लक्ष्ममलिनां प्रतिमागतस्य  
मूर्तिं तुषारमहसः परिमार्ष्टुमिच्छुः।  
काचित्कराङ्गुलितरङ्गितशीधुपूर-  
मायस्यति स्म चषके परमार्थमुग्धा ॥ 26.12 ॥  
विन्यस्तशीतलरजःसुरभिष्वमन्द-  
मिन्दीवराणि चषकेषु सलीलमूर्ध्वम्।  
अप्लोषत भ्रमरपक्षमरुद्विधूत-  
पक्ष्मावलीललितधूलिलधूनि तासाम् ॥ 26.13 ॥  
विस्तारशालिमधुराञ्चितपक्ष्मशोभ-  
मभ्य \[र्णवर्तिनि लसन्मणिपानापात्रे\]।  
भृङ्गः पपौ विकचमुत्पलमाननेन  
दृष्ट्या पुनर्मधुनि बिम्बितमक्षि नार्याः ॥ 26.14 ॥  
निःश्वासवातधुतशीधुतरङ्गरङ्गि  
तस्थौ प्रसारितविलोलदलं तरुण्याः।  
तत्सौरभातिशयवासनमात्ममूर्ते-  
राधातुमुत्पलमिवासवभाजनाग्रे ॥ 26.15 ॥  
त्वत्सांनिधिग्लपितशोभतया मयात्र  
कष्टं वतंसपरभागरुचिर्न लब्धा।  
इत्यम्यधादिव शिलीमुखशिञ्जितेन  
नीलोत्पलं चषकबिम्बितमक्षि वध्वाः ॥ 26.16 ॥  
नारीविनिःश्वसीतधूतमधूर्मिपूर-  
पारिप्लवः प्रपतितः प्रतिमापदेशात्।  
आत्मानमिन्दुरसकृत्परिवृत्य रत्न-  
पार्यामधावदिव लग्नमलं विशुद्ध्यै ॥ 26.17 ॥  
अन्याभिधाग्रहणबद्धरुषोऽभिभर्तृ  
पारी विलक्ष्यहसितद्युतिभिस्तरुण्याः।  
आप्लावितेव विबभौ प्रतिबिम्बवर्ति-  
शीधुद्रवीकृतमृ-गाङ्करसच्छटाभिः ॥ 26.18 ॥  
आवर्जिते तपदि यत्र तरङ्गभङ्ग-  
दोलाधिरोहरभसात्सरसोदनंसीत्।  
निःशेषिते मधुनि तत्र शुचेव जात-  
संकोचमुत्पलमधोमुखतामयासीत् ॥ 26.19 ॥  
विस्पष्टलक्ष्मणि सशीधुतरङ्गरत्न-  
पारीतलप्रतिमिते शशिनि प्रियायाः।  
गण्डस्थले च विकचोत्पलकर्णपूर-  
कल्माषभासि बिभिदे न जनस्य दृष्टिः ॥ 26.20 ॥  
प्राप्तावधूतकमलच्छविचन्द्रमूर्ति।  
पादावमर्शसुभगश्चषकालवाले।  
लक्ष्मीमशोकविटपीव विकासिताम्र-  
वीचिच्छटाकिसलयो विदधार शीधुः ॥ 26.21 ॥  
आलिङ्गिता प्रसृतरश्मिभुजं \[मसार-  
कोषान्तर\]प्रतिमितेनतुषारभासा।  
प्रीत्या विकासिनवनीलसरोजचक्षुः  
सोदर्यसंजनितयेव सुरा बभूव ॥ 26.22 ॥  
किंचिन्निपीय चषकात्तरलायताक्ष्या  
लब्धौष्ठचुम्बनसुखः परिशेषितः सन्।  
शीधुर्मुदेव सुरभिश्वसितावधूत-  
पर्युच्छ्वसत्सरलवीचिभुजो ननर्त ॥ 26.23 ॥  
निःशेषितेऽथ मधुनि स्फटिकाच्चशुक्ति-  
गर्भादुदैयत शुचिप्रतिमापदेशात्।  
संवादितारकनवोत्पलशोभिनिऽत्रे-  
नेत्रोदरादिव तुषाणकरेण भूयः ॥ 26.24 ॥  
सीमन्तिनीवदनपङ्कजदीयमान-  
गण्डूषशीधुनि रसाद्धृदयालवाले।  
पुष्पास्त्रबाणबकुलः कमितुर्बभार  
पर्युच्छ्वसन्मुकुलदृष्टिमनोहरत्वम् ॥ 26.25 ॥  
नालक्ष्यतात्ममणिभाजनमध्यगं य-  
त्सावर्ण्यतः स्फुटमलं प्रतिमेन्दुबिम्बम्।  
उत्क्षिप्यमाणमिव सोत्पलसीन्धुवार-  
पुष्पावतंसरुचि तन्मधुनाविरासीत् ॥ 26.26 ॥  
वीक्ष्य स्फुरत्सरसशीधुनि रत्नशुक्ति-  
गर्भेऽभिलक्ष्यहरिणं प्रतिबिम्बमिन्दोः।  
आलीयते स्म मधुपो मधुपानलोभ-  
लीनालिजालशबलस्तबकाभिसशंसी ॥ 26.27 ॥  
भाति स्म रत्नचषके शशिनो निपण्ण-  
मीषन्निपीतपरिशोषितशीधुगर्भे।  
तद्वीचिधौतवनिताधरबिम्बलग्न-  
ताम्बूलकृष्णिकमिव स्फुटलक्ष्म बिम्बम् ॥ 26.28 ॥  
आवर्जितदस्य मधुनोऽरुणरत्नशुक्ति-  
गर्भेऽशुजालभृति काञ्चनकर्करीभिः।  
पूरोऽन्वमीयत मुखानिलघूर्णमान-  
विस्तारितच्छदनवोत्पलदर्शनेन ॥ 26.29 ॥  
कोषोदरप्रतिमितः शशभृत्पुरंध्रि-  
हासांशुविच्छुरितपाण्डुरमध्यबिम्बः।  
निर्मृष्टलाञ्छनमलः श्रियमाससाद  
सोदर्यया मदिरयेव तरङ्गहस्तैः ॥ 26.30 ॥  
सौगन्ध्यमाप मधु रत्नकरालकोष-  
विन्यस्तमुत्पलवतंसविकासशारम्।  
प्रत्यग्रलग्रसहकारकृताधिवास-  
मुच्छ्वासभिन्नमुत वामदृशः पिबन्त्याः ॥ 26.31 ॥  
आविर्भवन्मदनदोहदजृम्भमाण-  
निःश्वासमारुतविकम्पबिपयोधरश्रीः।  
विश्रम्य कापि कपिशं पिबति स्म चन्द्र-  
बिम्बावतंसकुसुमस्तबकं नतभ्रूः ॥ 26.32 ॥  
सर्पन्निरङ्कुशतयारुणरागसान्द्र-  
सिन्दूररञ्जितमुखो निरपेक्षवृत्तिः।  
वामभ्रुवां परिणमन्नयनेषु धैर्य-  
वप्राभिघातमकरोन्मदगन्धहस्ती ॥ 26.33 ॥  
छायागतस्फुरितचन्द्रकलातमाल-  
पत्त्राभिराममसितोत्पलचारुनेन्रम्।  
काचिन्मदश्रिय इवाननमुद्विकासि-  
वीचिभ्रु रत्नचषकं विबभौ वहन्ती ॥ 26.34 ॥    
निःश्वासधूततरलोत्पलयोपलक्ष्य-  
विस्तारया दयितपीतविमुक्तयान्या।  
शोभां बभार मधुपाटलयाच्चरत्न-  
शुक्त्या वधूर्ललिततारकया दृशा च ॥ 26.35 ॥  
निःशेषितासवमपि प्रतिमागतेन्दु-  
बिम्बाहितामिव दधद्गुरुतां तदानीम्।  
आविर्भवन्मदविलोलदृशः कराग्रा-  
दस्रंसत स्फटिकभाजनमस्फुटोक्ति ॥ 26.36 ॥  
वामभ्रुवामतनुनूतनपद्मराग-  
खण्डास्पदार्कमणिभाजननिर्विशेषम्।  
भाति स्म रूढमदिरामदगाढराग-  
गण्डस्थलप्रतिमितं शिशिरांशुबिम्बम् ॥ 26.37 ॥  
निःश्वासमारुतहृतप्रतिमानिषण्ण-  
संचारिषट्चरणचित्रकबिन्दुशारैः।  
शोभां कुशेशयदृशो बिभरांभभूवु-  
रुज्जृम्भमाणमदप्ल्वितैः कपोलैः ॥ 26.38 ॥  
आघूर्णमाननतपक्ष्मदृशो मदेन  
संवादितां तदनु गीतविधेर्दधानः।  
अक्ष्णोः कपोलफलकेऽघरपल्लवे च  
त्रिस्थानसोभितगुणो विचकास रागः ॥ 26.39 ॥  
गण्डस्थली कपिशपानपरम्पराभि-  
रारूढरागमदताम्ररुचिस्तरुयण्याः।  
आवृत्तिचुम्बनकृतोत्सवल्लभोष्ठ-  
ताम्बूलरागपरिणामवशादिवासीत् ॥ 26.40 ॥  
बिम्बाधराञ्चितरुचा मधुना तदाथ  
पीतेन पक्षअमलदृसोऽच्छकपोलभागे।  
आसीन्मदः प्रकटितारुणराग एव  
कार्यं हि कारणसदृग्भवतीति सत्यम् ॥ 26.41 ॥  
पश्यामि तावदधुना मदरागताम्रः  
पुष्णाति कां श्रियमायं ललनाननेन्दुः।  
इत्युद्विकासमुदमीमिलदाशु रत्न-  
कोषः सकौतुक इवोत्पलमक्षिशोभम् ॥ 26.42 ॥  
संवादिष ट्चरणतरकपक्ष्मपङ्क्ति-  
लक्ष्मीधरां धवलिमानमिवोद्गिरन्तीम्।  
तन्व्या दृशां मधुमदो मुकुलीचकार  
बालातपः कुमुदिनीमिव गाढरागः ॥ 26.43 ॥  
प्रेयोविलोकनरसाद्विचकास पीत-  
शीधोः शनैर्मदभरान्मदिरेक्षणायाः।  
पक्ष्माग्रलग्ननवकज्जलधूलिजाल-  
भारातिगौरववशादिव नेत्रयुग्मम् ॥ 26.44 ॥  
शोभां बभार परिणामविरूढकान्त-  
दन्तव्रणः सपदि पीतसुरासवायाः।  
चारुभ्रुवश्चषकविम्बितचन्द्रबिम्ब-  
मध्यावलग्नमलबिन्दुरिवाधरौष्ठः ॥ 26.45 ॥  
प्राप्तस्य मन्मथशिलीमुखतामभीक्ष्ण-  
मक्ष्णश्च विभ्रमवतीकरपुण्डरीकम्।  
संधानकारणवशादिव पक्ष्मपुङ्ग-  
भागाग्रकोटिपरिमर्शविलोलमासीत् ॥ 26.46 ॥  
अभ्युल्लसत्कनककुण्कडलपद्मराग-  
धामारुणीकृतकपोलतले मुखेन्दौ।  
व्यक्तिं जगाम् न नितम्बवतीजनस्य  
रूढोऽपि सान्द्रमदिरामदताम्ररागः ॥ 26.47 ॥  
अक्ष्णोर्बभूव यदरालकरालपक्ष्म-  
लक्ष्मीभृतोर्मधुमदेन विपाटलत्वम्।  
आहूतवत्यभिमुखे प्रतिपक्षवर्ति-  
नाम्नान्वबुध्यत तदेव रुषा तरुण्याः ॥ 26.48 ॥  
उत्तंसपङ्कजविकासविलासमोष-  
मेषोऽनपेक्ष्य मधुनः कुरुने मयूखैः।  
इत्थं रुषेव मदरागभरः पुरंध्रि-  
गण्डस्थलप्रतिमितं शशिनं व्यरौत्सीत् ॥ 26.49 ॥  
अन्याभिधानपरुषे वचसि प्रियेण  
कापीरिते सपदि मुक्तमदा समन्युः।  
स्थूलाश्रुबिन्दुपटचलैरिव धाव्यमान-  
रागं कपोलतलमिन्दुसितं बभार ॥ 26.50 ॥  
आरूढगाढमदिरामदसान्द्रराग-  
मादत्त ताम्ररुचिगण्डतलं तरुण्याः।  
प्रातः समुन्मिषदनूरुविकीर्णधाम-  
निर्धाव्यमानशशिविम्बविडम्बकत्वम् ॥ 26.51 ॥  
रामाजनस्य मधुपानपरम्पराभि-  
रच्छेकपोलफलके मदरागलक्ष्मीः।  
उद्भिन्नबालकुटिलाङ्गुलिचक्रवाल-  
संवादिनुतननखक्षतिरविरासीत् ॥ 26.52 ॥  
काचित्तुषारमहसः प्रतिमानिषण्ण-  
मभ्यर्णवर्ति मणिकुट्टिमसीम्नि बिम्बम्।  
पीतासवाच्छमणिकोशधिया सलील-  
मादित्सुरुन्मदतया जहसे सखीभिः ॥ 26.53 ॥  
अन्या कराम्बुरुहवर्तिनि पीतशीधौ  
विस्तीर्णरत्नचषके स्मृतिविप्रमोषात्।  
उज्जृम्भमाणमदधूर्णितनेत्रमात्म-  
वक्त्रेन्दुमच्छमणिदर्पण इत्यपश्यत् ॥ 26.54 ॥  
मत्ता तदाभिनवपल्लवपाटलाभि-  
रन्यापराधगणमक्त्रममङ्गुलीभिः।  
स्मेराननस्य पुरतो गणयांचकार  
भर्तुर्मदस्खलीतमन्मथधमन्थरोक्तिः ॥ 26.55 ॥  
कख्या पुरो विधृतमुन्नतपद्मकोष-  
हस्तारुणाङ्गुलिदलाग्रकृतप्ततिष्ठम्।  
आशङ्कते स्म विगलत्परिपीतशेष-  
मैरेयधारमपरा कुरुविन्दकोषम् ॥ 26.56 ॥  
रक्तारविन्ददलकोमलहस्तकान्ति-  
पिङ्गीकृतां मधुयुतेति विशङ्कमाना।  
पोतासवामपि मुहुः शुचिरत्नशुक्ति-  
मनया प्रियेण समदा जहसेऽर्पयन्ती ॥ 26.57 ॥  
घूर्णदृशां रभसपीतपरिस्रुतोऽपि  
दूराधिरोहविकसन्मदमन्थराणाम्।  
वामभ्रुवामबिभरुश्चषकान्कथंचि-  
दिन्दीवराहितगरिम्ण इवाग्रहस्ताः ॥ 26.58 ॥  
गण्डस्थली मृगदृशो मधुपानलीला-  
विस्रम्भसंभृतमदारुणतां तथापत्।  
तच्छायया श्रवणवर्तिपरीतमूढ-  
रक्ताब्जकान्ति \[शितिपङ्करुहं यथाभूत्\] ॥ 26.59 ॥  
...................  
विश्लिष्टभेदमदिरामदताम्ररागौ।  
गण्डावधोमुखप्टथग्गतपद्मराग-  
रत्नोत्पलोज्ज्वललसमुद्गकवपाटशोभाम् ॥ 26.60 ॥  
व्यक्तिं जगाम मदरागभरेण दृष्टे-  
रन्याभिधाग्रहणजो दयितेन रोषः।  
निष्ठब्धतारक .....भिन्यवेदि  
स्फष्टं पुनर्मृगदृशो हृदये विषादः ॥ 26.61 ॥  
पीतस्तुषारकिरणो मधुनैव सार्ध-  
मन्तः प्रविश्च चषकप्रतिबिम्बवर्ती।  
मानान्धकारमभिवानवतीजनस्य  
नूनं बिभेद यदसौ प्रससाद सद्यः ॥ 26.62 ॥  
आरूढरागतरुमन्मथकम्पधूत-  
संफुल्लशेखरशिखागलितैर्नताङ्ग्या।  
उत्तुङ्गपीवरकुचप्रतिपामिषण्णः  
प्रेयानिवाशु समभाव्यत पुष्पवर्षैः ॥ 26.63 ॥  
क्षीणात्मनः प्रतिनिशं शशिनः क्रमेण  
संभृत्य कान्तिमिव विश्वसृजा निदिग्धाम्।  
बिभ्रत्यराजत मदेन पुरंध्रिगण्ड-  
भित्तिः स्फुरत्पिचुलपल्लवापाटलश्रीः ॥ 26.64 ॥  
रेजुः स्त्रियो मधुमदारुणगण्कडभित्ति-  
लग्नावतंसितविकासिशिरीषपुष्पाः।  
आरुढपाकफलगोचरवर्तिमुग्ध-  
कीराभिरन्वितगुमा नवदाडिमीभिः ॥ 26.65 ॥  
आविर्भवन्मदनविभ्रमशुभ्रहार-  
च्छेदांशवः शशीरुचामभिनिष्पतन्तः।  
भान्ति स्म शीधुसमकालनिपीतरत्न-  
पारीतलप्रतिमितेन्दुकलाभिरामाः ॥ 26.66 ॥  
निःशेषितासवलघुं प्रतिबिम्बवर्ति-  
शातींशुमण्डलकृतातिभरामिवैका।  
हस्ताश्रयां गुरुममन्यत रत्नशुक्ति-  
माविर्भवन्मधुमदालसदेहयष्टिः ॥ 26.67 ॥  
उद्दाममानहति चातुरतारतम्य-  
बेदानुबन्धिमधुपानपरम्पराभिः।  
हस्ताश्रयं स्फटिकभाजनमञ्चिताक्षया-  
श्चेतश्च निर्भरमनायितरां प्रसादम् ॥ 26.68 ॥  
दृष्टव्यलीकदयितोल्बणमन्युवेश(ग)-  
लीलाविधूतशिरसोऽक्षिणगते विकासम्।  
तत्प्रेरणाहितनिजास्पद\[संधि\] भङ्ग-  
भीत्येव कर्णकुसुमं सदृशश्चकम्पे ॥ 26.69 ॥  
आविर्भवन्मनसि दूरनिरस्यमान-  
मानान्धकारविशदो मदनः पिबन्त्याः।  
सख्यान्वमीयत चकोरदृसोऽभिभर्तृ  
विस्तारितच्छदनवोत्पलदर्शनेन ॥ 26.70 ॥  
प्राप्यावतंसितमनोहरगन्धपुष्प-  
लीनद्विरेफनवदृद्यमधुप्रसङ्गम्।  
श्यामालता इव दधुर्दशनांशुपक्ष्म-  
रम्यस्मितस्तबकविभ्रमपल्लवत्वम् ॥ 26.71 ॥  
प्रत्यक्षमन्ययुवतेः स्वकरोपनीत-  
मैरेयगर्भचषकस्तरुमीमपीष्यत्।  
यन्नायको मदमवाप यथा च तेन  
पीतेन \[न\] स्मयवती मधुना तथासौ ॥ 26.72 ॥  
अक्ष्णोर्विकारमुपपादयतावसाद-  
मङेगेषु चोत्पुलकपङ्क्तिषु भूयसोच्चैः।  
व्यक्तेतरीकृतगिराहितधूननेन  
तन्व्या मदेन मदनेन \[च न\] व्यभेदि ॥ 26.73 ॥  
नेत्रद्वयं मधुमदेन विपाटलत्व-  
माधत्त मन्थरिततारकमायताक्ष्याः।  
गन्धाकुलब्रमरपक्षधुतावतंस-  
नीलाब्जपक्ष्मरजसेव कृताभिधातम् ॥ 26.74 ॥  
नालीयते स्म सुरभिश्वसितेऽवतंस-  
नीलोत्पले न चषके न च माल्यपुष्पे।  
तासां विकासिमदिरामदसान्द्रनिर्य-  
दामनोदसंपदुपनीतिरतिर्द्विरेफः ॥ 26.75 ॥  
आलोक एव दयितस्य बभूव बद्ध-  
कम्पा तनुर्मृगदृशः पुलकोपरुद्धा।  
अन्तःस्थशीधुसमकालनिपीतकांस्य-  
बिम्बागतेन्दुकृतशीतविजृम्भिकेव ॥ 26.76 ॥  
मानावलेपभरसंभृतमप्युपोढ-  
नानाविधप्रियतमानुनयव्यवस्थम्।  
विस्तारितं हृदि नितम्बवतीजनेन  
निर्मज्जति स्म मधुपूर इवाशु धैर्यम् ॥ 26.77 ॥  
निर्मृष्टपानलधुकानि मनांसि कुर्वं-  
ल्लज्जामपास्य विदधत्सुरताभिरलाषम्।  
आलिङ्गनान्यशिथिलानि दिशन्प्रियाणा-  
माविर्भवन्बहुमतो मदविभ्रमोऽभूत ॥ 26.78 ॥  
लीलारविन्दधुतपक्ष्मशिखापराग-  
पिङ्गीकृता गलितमानरुचो निरीयुः।  
स्वासा मुहुर्मधुमदारुणिता इवाभि-  
भर्तृ स्मरप्रवणतापिशुनाः पुरंध्रेः ॥ 26.79 ॥  
उत्साहिता सकलशीधुमदेन वक्तु-  
मर्धोदिते नववधूरवलम्बितकह्रीः।  
आलीजनेष्वनुपसंहृतवाक्यशेषा  
भर्तुश्चकार सविशेषकुतूहलत्वम् ॥ 26.80 ॥  
मानान्धकारमवधूय शुचौ प्रसाद-  
चन्द्रेऽधिरोहति मनोम्बरमम्बुजाक्ष्याः।  
उज्जृम्भमाणसरसोत्कलिकासहस्रै-  
रव्याहतो मकरकेतुरवाप वृद्धिम् ॥ 26.81 ॥  
निर्मृष्टमानलधुतां हृदयान्यवापु-  
राविर्भवन्मधुमदाञ्चितविभ्रमाणाम्।  
उद्भिन्नपीनपुलकैर्विहितावसाद-  
मङ्गै पुनर्मृगदृशां गुरुभिर्बभूवे ॥ 26.82 ॥  
जग्राह वक्त्रकमलं हृदयं च रागो  
दृष्टिस्तनुश्च परिमन्थरतां प्रपेदे।  
चस्खाल कोमलपदं गमनं वचश्च  
चेतस्युपेयुषि मदं सुरसुन्दरीणाम् ॥ 26.83 ॥  
तावत्सलीलमनुपप्लुतरागगर्भ-  
मग्रे जगे युवभिरुत्पललोचनानाम्।  
आश्रावितश्रुतिविभेदकृतव्यवस्थ-  
हारिस्वरग्रथितसारणवल्लकीकैः ॥ 26.84 ॥  
आपादयन्नयनपक्ष्मनिमीलनानि  
भावानुबन्धवशतो दयितायमानः।  
वेणुः कयाचिदधराग्रनिपीकडनेन  
विस्पष्टमाक्रियत निर्भररागगर्भः ॥ 26.85 ॥  
अङ्के निवेश्य चतुराङ्गुलिपल्लवाग्र-  
संचारचारुयतिपाणिलयप्रपञ्चाम्।  
आस्फालयत्करतलादिविभेदधातु-  
वाद्यप्रपञ्चरुचिरामपरा विपञ्चीम् ॥ 26.86 ॥  
भ्रूविभ्रमानुमितगाढतरावधान-  
मन्या विलोलमणिकुण्डलघृष्टगण्डम्।  
गायन्त्यवादयदनेकविकल्पकल्प-  
कोणावघट्टनकलक्वणितां च कूर्मीम् ॥ 26.87 ॥  
अन्या निवेश्य हृदये विनिपीडितैक-  
पीनस्तना सपदि भावनयैव सारम्।  
आशावय....लगुणक्वणितामलाबु-  
वीणां किणाङ्कसुकुमारतराङ्गुलिश्रीः ॥ 26.88 ॥  
तासाममन्दमदमन्थरमञ्जुकण्ठ-  
कुण्ठाक्षरस्खलितलोतपदप्रबन्धम्।  
आर्द्रोऽपि शुष्क इव गेयविधिर्बभार  
सद्वेणुरञ्जितमनोहरविभ्रमत्वम् ॥ 26.89 ॥  
अव्यक्तवर्णमभवत्तरुणीजनस्य  
यत्कर्णवर्ति मदमन्थरगीतशेषम्।  
आधित्सुभिस्तदनुसंधिमिवातिमञ्जु-  
निःश्वासमारुतदृतैरलिभिः शिशिञ्जे ॥ 26.90 ॥  
इत्थं व्यजृम्भततरां मधुपानगोष्ठी-  
बन्धः क्रमात्सुरतनाटकपूर्वरङ्गः।  
उद्दामकामकमनीयगुणाभिराम-  
रामाविरामरमणआकुलकामिलोकः ॥ 26.91 ॥  
तदाभिलष्यन्त्यसकृत्प्रियाननान्निपातुमव्याहति कापिशायनम्।  
निशान्तकालावधि जागरं रसादियेष प्टष्ठं न तु कापि शायनम् ॥ 26.92 ॥  
भाववेशनिमीलितेक्षणयुगं संपूरितैर्वेणुभि-  
र्मूर्छद्भिः कृतसौष्ठवं रसभरादाकर्ण्य गीतं पुनः।  
प्रेमस्निग्धमपाययन्त रतये तास्त्वर्यमाणा इव  
स्रस्ताङ्गश्लथसंधिरत्नरशनादामस्वनैः कामिनः ॥ 26.93 ॥

इति श्रीबालबृहस्पत्यनुजीविनो वागीश्वराङ्कस्य विद्याधिपत्यपरनाम्नो महाकवे राजानकश्रीरत्नाकरस्य कृतौ रत्नाङ्के हरविजये महाकाव्ये पानगोष्ठीवर्णनं नाम षड्विंशः सर्गः
