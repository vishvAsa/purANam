---
title: ०४१

---
॥सूत उवाच ॥  
विविक्तचारुशिखरं पत्रितं शङ्खवर्चसम्।  
कैलासं देवभक्तानामालयं सुकृतात्मनाम् ॥ ४१.१ ॥  
तस्य कूटतटे रम्ये मध्यमे कुन्दसन्निभे।  
योजनानां शतायामे पञ्चाशच्च तथायतम् ॥ ४२.२ ॥  
सुवर्णमणिचित्राभि अनेकाभिरलङ्कृतम्।  
महाभवनमालाभिर्भूषितं नैकविस्तरम् ॥ ४१.३ ॥  
धनाध्यक्षस्य देवस्य कुबेरस्य महात्मनः।  
नगरन्तदनाधृष्यमृद्धियुक्तं मुदायुतम् ॥ ४१.४ ॥  
तस्य मध्ये सभा रम्या नानाकनकमण्डिता।  
विपुला नाम विख्याता विपुलस्तम्भतोरणा ॥ ४१.५ ॥  
तत्र तत्पुष्पकं नाम नानारत्नविभूषितम्।  
महाविमानं रुचिरं सर्वकामगुणैर्युतम् ॥ ४१.६ ॥  
मनोजवं कामगमं हेमजालविभूषितम्।  
वाहनं यक्षराजस्य कुबेरस्य महात्मनः ॥ ४१.७ ॥  
तत्रैकपिङ्गलो देवो महादेवसखः स्वयम्।  
वसति स्म स यक्षेन्द्रः सर्वभूतनमस्कृतः ॥ ४१.८ ॥  
तत्राप्सरोगणैर्य्यक्षैर्गन्धर्वैः सिद्धचारणैः।  
वसति स्म महात्माऽसौ कुबेरो देवसत्तमः ॥ ४१.९ ॥  
तत्र पद्ममहापद्मौ तथा मकरकच्छपौ।  
कुमुदः शङ्ख नीलौ च नन्दनो निधिसत्तमः ॥ ४१.१० ॥  
अष्टावेतेऽक्षया दिव्या धनेशस्य महात्मनः।  
महानिधानास्तिष्ठन्ति सभायां रत्नसञ्चिताः ॥ ४१.११ ॥  
तथेन्द्राग्नियमादीनां देवानामप्सरोगणैः।  
तेषां कैलास आवासो यत्र यक्षेश्वरः प्रभुः ॥ ४१.१२ ॥  
कृत्वा पूर्वमुपस्थानं यक्षेन्द्रस्य महात्मनः।  
पश्चाद्गच्छन्ति ये यस्य विहिताः परिचारकाः ॥ ४१.१३ ॥  
तत्र मन्दाकिनी नाम सुरम्या विपुलोदका।  
सुवर्णमणिसोपाना नानापुष्पोत्कटोत्कटा ॥ ४१.१४ ॥  
जाम्बूनदमयैः पद्मैर्गन्धस्पर्शगुणान्वितैः।  
नीलवैदूर्य्यपत्रैश्च गन्धोपैतैर्महोत्पलैः ॥ ४१.१५ ॥  
तथा कुमुदखण्डैश्च महापद्मैरलङ्कृता ।  
यक्षगन्धर्वनारीभिरप्सरोभिश्च शोभिता ॥ ४१.१६ ॥  
देवदानवगन्धर्वैर्यक्षराक्षसपन्नगैः।  
उपस्पृष्टजला रम्या वापी मन्दाकिनी तथा ॥ ४१.१७ ॥  
तथा अलकनन्दा च नन्दा च सरितां वरा ।  
एतैरेव गुणैर्युक्ता नद्यो देवर्षिसेविताः ॥ ४१.१८ ॥  
तस्यैव शैलराजस्य पूर्वे कूटे परिश्रुताः।  
सहस्रयोजनायामास्त्रिंशद्योजन विस्तराः ॥ ४१.१९ ॥  
दश गन्धर्वनगराः समृद्ध्या परया युताः।  
महाभवनमालाभिरनेकाभिर्विभूषिताः ॥ ४१.२० ॥  
सुबाहुहरिकेशाद्या श्चित्रसेनजरादयः।  
दश गन्धर्वराजानो दीप्तवह्निपराक्रमाः ॥ ४१.२१ ॥  
तस्यैव पश्चिमे कूटे कुन्देन्दुसदृशप्रभे।  
नानाधातुशतैश्चित्रैः सिद्ध देवर्षिसेविते ॥ ४१.२२ ॥  
अशीतियोजनायामं चत्वारिंशत्प्रविस्तरम्।  
एकैकयक्षभवनं महाभवनमालिनम् ॥ ४१.२३ ॥  
महायक्षालयान्यत्र त्रिंशदाढ्यानि मे श्रृणु।  
मुदाऽथ परमद्धर्या च संयुक्तानि समन्ततः ॥ ४१.२४ ॥  
महामालिसुनेत्राद्यास्तथा मणिवरादयः।  
उदीर्णा यक्षराजानस्तत्र त्रिंशत्सदा बभुः ॥ ४१.२५ ॥  
इत्येते कथिता यक्षा वाय्वग्निसमतेजसः।  
येषामधिपतिर्देवः श्रीमान् वैश्रवणः प्रभुः ॥ ४१.२६ ॥  
तस्यैव दक्षिणे पार्श्वे हिमवत्यचलोत्तमे।  
निकुञ्जनिर्झरगुहानैकसानुदरीतटे ॥ ४१.२७ ॥  
अर्णवादर्णवं यावत् पूर्वपश्चायतेऽचले।  
किन्नराणां पुरशतं निविष्टं वै व्कचित् व्कचित् ॥ ४१.२८ ॥  
नैकश्रृङ्गकलापस्य शैलराजस्य कुक्षिषु।  
नरनारीप्रमुदितं हृष्टपुष्टजनाकुलम् ॥ ४१.२९ ॥  
द्रुमसुग्रीवसैन्याद्या भगदत्तपुरःसराः ।  
यत्र राजशतं तेषां दीप्तानां बलशालिनाम् ॥ ४१.३० ॥  
विवाहो यत्र रुद्रस्य महादेव्योमया सह।  
तपस्तप्तवती चैव यत्र देवी वराङ्गना ॥ ४१.३१ ॥  
किरातरूपिणा चैव यत्र रुद्रेण क्रीडितम्।  
यत्र चैव कृतं ताभ्यां जम्बूद्वीपावलोकनम् ॥ ४१.३२ ॥  
यत्र ताः सम्मुदा युक्ता नानाभूतगणैर्युताः।  
चित्रपुष्पफलोपेता रुद्रस्याक्रीडभूमयः ॥ ४१.३३ ॥  
हृष्टा गिरिदरीवासाः कृशोदर्य्यो मनोरमाः।  
कुन्दर्यो यत्र किन्नर्य्यो रमन्ते स्म सुलोचनाः ॥ ४१.३४ ॥  
विशालाक्षास्तथा यक्षा अन्याश्चाप्सरसाङ्गणाः।  
गन्धर्वाश्चाङ्गशालिन्यो यत्र तत्र मुदा युताः ॥ ४१.३५ ॥  
तत्रैवोमावनं नाम सर्वलोकेषु विश्रुतम्।  
अर्धनारीनरं रुपं धृतवान् यत्र शङ्करः ॥ ४१.३६ ॥  
तथा शरवणं नाम यत्र जातः षडाननः ।  
यत्र चैव कृतोत्साहः क्रौञ्चशैलवनं प्रति ॥ ४१.३७ ॥  
ध्वजापताकिनञ्चैव किङ्किणीजालमालिनम्।  
यत्र सिंहरथं युक्तं कार्तिकेयस्य धीमतः ॥ ४१.३८ ॥  
चित्रपुष्पनिकुञ्जस्य क्रौञ्चस्य च गिरेस्तटे।  
देवारिस्कन्दनः स्कन्दो यत्र शक्तिं विमुक्तवान् ॥ ४१.३९ ॥  
यत्राभिषिक्तश्च गुहः सेन्द्रोपेन्द्रैः सुरोत्तमैः।  
सेनापत्ये च दैत्यारिर्द्वादशार्कप्रतापवान् ॥ ४१.४० ॥  
भूतसङ्घावकीर्णानि एतान्यन्यानि च द्विजाः।  
तत्र तत्र कुमारस्य स्थानान्यायतनानि च ॥ ४१.४१ ॥  
तथा पाण्डुशिला नाम ह्याक्रीडा क्रौञ्चघातिनः।  
नानाभूतगणाकीर्णे पृष्ठे हिमवतः शुभे ॥ ४१.४२ ॥  
तस्य पूर्वे तटे रम्ये सिद्धावासमुदाहृतम्।  
कलापग्राममित्येवं नाम्ना ख्यातं मनीषिभिः ॥ ४१.४३ ॥  
मृकण्डस्य वसिष्ठस्य भरतस्य नलस्य च।  
विश्वामित्रस्य विप्रर्षेस्तथैवोद्दालकस्य च ॥ ४१.४४ ॥  
अन्येषाञ्चोग्रतपसामृषीणां भावितात्मनाम्।  
हिमवत्याश्रमाणाञ्च सहस्राणि शतानि च ॥ ४१.४५ ॥  
नैकसिध्दगणावासं स्थानायतनमण्डितम्।  
यक्षगन्धर्वचरितं नानाम्लेच्छगणैर्युतम् ॥ ४१.४६ ॥  
नानारत्नाकरापूर्णं नानासत्त्वनिषेवितम्।  
नानानदीसहस्राणां सम्भवं वरपर्वतम् ॥ ४१.४७ ॥  
पश्चिमस्याचलेन्द्रस्य निषधस्य यथार्थवत्।  
कीर्त्त्यमानमशेषेण विशेषं श्रृणुत द्विजाः ॥ ४१.४८ ॥  
विस्तीर्णे मध्यमे कूटे हेमधा तुविबूषिते।  
दीप्तमायतनं विष्णोः सिद्धर्षिगणसेवितम्।  
यक्षाप्सरःसमाकीर्णं गन्धर्वगणसेवितम् ॥ ४१.४९ ॥  
तत्र साक्षान्महादेवः पीताम्बरधरो हरिः।  
वरदः सेव्यते सिर्द्धैर्लोककर्त्ता सनातनः ॥ ४१.५० ॥  
तस्यैवाब्यन्तरे कूटे नानाधातुविभूषिते।  
तटे निषधकूटस्य श्लक्ष्णचारुशिलातले ॥ ४१.५१ ॥  
रुक्मकाञ्चननिर्यूहं तप्तकाञ्चनतोरणम्।  
अनेकवलभीकूटप्रलोलीशतसङ्कटम् ॥ ४१.५२ ॥  
हर्म्यप्रासादमतुलं तप्तकाञ्चनभूषितम्।  
हर्म्यप्रासादबद्धञ्च मुदितञ्चातिविस्तरम् ॥ ४१.५३ ॥  
उद्यानमालाकलितं त्रिंशद्योजनमायतम्।  
दुःप्रसह्यममित्रैस्तत् पूर्णमाशीविषोपमैः।  
उलङ्घीनां प्रमुदितं रक्षसां राक्षसं पुरम् ॥ ४१.५४ ॥  
तस्यैव दक्षिणे पार्श्वे नैकदैत्यगणालये।  
गुहाप्रवेशं नगरं शैलकुक्षौ दुरासदम् ॥ ४१.५५ ॥  
तथैव पश्चिमे कूटे पारिजातशिलोच्चये।  
देवदानवभागानां समृद्धानि पुराणि तु ॥ ४१.५६ ॥  
तत्र सोमशिला नाम गिरेस्तस्य महातटे।  
सोमो यत्रावतरति सदा पर्वसु पर्वसु ॥ ४१.५७ ॥  
उपासतेऽत्र श्रीमन्तं तारा पतिमनिन्दितम्।  
ऋषिकिन्नरगन्धर्वाः साक्षाद्देवं तमोनुदम् ॥ ४१.५८ ॥  
तत्रैव चोत्तरे कूटे ब्रह्मपार्श्वमिति स्मृतम्।  
स्थानं तत्र सुरेशस्य ब्रह्मणः प्रथितं दिवि ॥ ४१.५९ ॥  
इज्यापूजानमस्कारैस्तत्र सिद्धाः स्वयम्भुवम्।  
उपासते महात्मानं यक्षगन्धर्वदानवाः ॥ ४१.६० ॥  
तथैवायतनं वह्नेः सर्वलोकेषु विश्रुतम्।  
तत्र विग्रहवान् वाह्निः सेव्यते सिद्धचारणैः ॥ ४१.६१ ॥  
तथैव चोत्तरे रम्ये त्रिश्रृङ्गे वरपर्वते।  
ऋषिसिद्धानुचरिते नानाभूतगणालये।  
पुरं तत् त्रिषु लोकेषु हेमचित्रन्तु विश्रुतम् ॥ ४१.६२ ॥  
त्रयाणां देवमुख्यानां त्रीण्येवायतनानि च।  
नारायणस्यायतनं पूर्वकूटे द्विजोत्तमाः ।  
मध्यमे ब्रह्मणः स्थानं शङ्करस्य तु पश्चिमे ॥ ४१.६३ ॥  
दैत्यदानवगन्धर्वैर्यक्षराक्षसपन्नगैः।  
इजाना अभिपूज्यन्ते देवदेवा महाबलाः ॥ ४१.६४ ॥  
तथा पुराणि रम्याणि देशे चैव व्कचित् व्कचित्।  
यक्षगन्धर्वनागानां त्रिश्रृङ्गे वरपर्वते ॥ ४१.६५ ॥  
तथैव चोत्तरे देशे चारुधौ देवपर्वते।  
अनेकश्रृङ्गकलिते सिद्धसाधु निषेविते ॥ ४१.६६ ॥  
यक्षाणां किन्नराणाञ्च गन्धर्वाणां सहस्रशः।  
नागानां राक्षसानाञ्च दैत्यानाञ्च महाबले ॥ ४१.६७ ॥  
कूटे तु मध्यमे तस्य सिद्धसङ्घ निषेविते।  
रम्ये देवर्षिचरिते रत्नधातुविभूषिते ॥ ४१.६८ ॥  
पझोत्पलवनैः फुल्लैः सौगन्धिकवनैस्तथा।  
तथा कुमुदखण्डैश्च विकचैरुपशोभिते ॥ ४१.६९ ॥  
विहङ्गसङ्घसङ्घुष्टं नानासत्वनिषेवितम्।  
हंसकारण्डवाकीर्णं मत्तषट्‌पदसेवितम् ॥ ४१.७० ॥  
नानासत्वगणाकीर्णं विहङ्गैरुपशोभितम्।  
चारुतीर्थसुसम्बाधं त्रिंशद्योजनमण्डलम् ॥ ४१.७१ ॥  
सिद्धैरुपस्पृष्टजलं जलदोषविवर्जितम्।  
तत्रानन्दजलन्नाम महापुण्यजलं सरः ॥ ४१.७२ ॥  
तत्र नागपति श्चण्ड श्चण्डो नाम दुरासदः।  
शतशीर्षा महाभागो विष्णुचक्राङ्कचिह्नितः।  
इत्येवमष्टौ विज्ञेया विचित्रा देवपर्वताः ॥ ४१.७३ ॥।  
पुरैरायतनैः पुण्यैः पुण्योदैश्च सरोवरैः।  
सुवर्णपर्वतैर्नैकैस्तथा रजतपर्वतैः ॥ ४१.७४ ॥  
नानारत्नप्रभासैश्च नैकैश्च मणिपर्वतैः।  
हरितालपर्वतैर्नैकैस्तथा हिङ्गुलकाञ्चनैः ॥ ४१.७५ ॥  
शुद्धैर्मनः शिलाजालैर्भास्वरैररुणप्रभैः ।  
नानाधातुविचित्रैश्च नैकैश्च मणिपर्वतैः ॥ ४१.७६ ॥  
पूर्णा वसुमती सर्वा गिरिभिर्नैकविस्तरैः।  
नदीकन्दरशैलाद्यैरनेकैश्चित्रसानुभिः ॥ ४१.७७ ॥  
इत्येवमचलैर्युक्तैर्दैत्यराक्षससाधुभिः।  
किन्नरोरगगन्धर्वैर्विचित्रैः सिद्धचारणैः ॥ ४१.७८ ॥  
गन्धर्वैरप्सरोभिश्च सेविता नैक विस्तराः।  
पुण्यकृद्भिः समाकीर्णा केसराकृतयो नगाः ॥ ४१.७९ ॥  
गिरिजालन्तु तन्मेरोः सिद्धलोकमिति स्मृतम्।  
चित्रं नानाश्रयोपेतं प्रचारं सुकृतात्मनाम् ॥ ४१.८० ॥  
नात्युग्रकर्मसिद्धानां प्रतिमा मध्यमाः स्मृताः।  
स हि स्वर्ग इति ख्यातः क्रमस्त्वेष प्रकीर्तितः ॥ ४१.८१ ॥  
चतुर्महाद्वीपवती सेयमुर्वी प्रकीर्तिता ॥  
नानावर्णप्रमाणैर्हि नानावर्णबलैस्तथा ॥ ४१.८२ ॥  
नानाभक्ष्यान्नपानैश्च नानाच्छादनभूषणैः।  
प्रजाविकारैर्विविधैश्चित्रैरध्युषितैः सह॥ ४१.८३ ॥  
चत्वारो नैकवर्णाद्या महाद्वीपाः परिश्रुताः।  
भद्राश्च भरताश्चैव केतुमालाश्च पश्चिमाः।  
उत्तराः कुरवश्चैव कृतपुण्यप्रतिश्रयाः ॥ ४१.८४ ॥  
सैषा चतुर्महाद्वीपा नानाद्वीपसमाकुला।  
पृथिवी कीर्तिता कृत्स्ना पद्माकारा मया द्विजाः ॥ ४१.८५ ॥  
तदेषा सान्तरद्वीपा सशैलवनकानना।  
पद्मेत्यभिहिता कृत्स्ना पृथिवी बहुविस्तरा ॥ ४१.८६ ॥  
सब्रह्मसदनं लोकं सदेवासुरमानुषम्।  
त्रिलोकमिति विख्यातं यत्सत्त्वैर्व्यवहार्यते ॥ ४१.८७ ॥  
चन्द्रादित्यावतप्तं यत्तज्जगत् परिगीयते।  
गन्धवर्णरसोपेतं शब्दस्पर्शगुणान्वितम् ॥ ४१.८८ ॥  
तं लोकपद्मं श्रुतिभिः पद्ममित्यभिधीयते।  
एष सर्वपुराणेषु क्रमः सुपरिनिश्चितः ॥ ४१.८९ ॥  
इति श्रीमहापुराणे वायुप्रोक्ते भुवनविन्यासो नामैकचत्वारिंशोऽध्यायः ॥ ४१ ॥