---
title: २२६

---
पुष्कर उवाच  
स्वमेव कर्म दैवाख्यं विद्धि देहान्तराजितं ।  
तस्मात् पौरुषमेवेह श्रेष्ठमाहुर्मनीषिणः ॥ २२६.१ ॥  
  
प्रतिकूलं तथा दैवं पौरुषेण विहन्यते ।  
सात्त्विकात् कर्म्मणः पूर्वात् सिद्धिः स्यात्पौरुषं विना ॥ २२६.२ ॥  
  
पौरुषं दैवसम्पत्त्या काले फलति भार्गव ।  
दैवं पुरुषकारश्च द्वयं पुंसः फलावहं ॥ २२६.३ ॥  
  
कृषेर्वृष्टिसमायोगात् काले स्युः फलसिद्धयः ।  
सधर्म्मं पौरुषं कुर्यान्नालसो न च दैववान् ॥ २२६.४ ॥  
  
सामादिभिरुपायैस्तु सर्वे सिद्ध्यन्त्युपक्रमाः ।  
साम चोपप्रदानञ्च चभेददण्डौ तथापरौ ॥ २२६.५ ॥  
  
मायोपेक्षेन्द्रजालञ्च उपायाः सप्त ताञ्च्छृणु ।  
द्विविधं काथितं साम तथ्यञ्चातत्यमेव च ॥ २२६.६ ॥  
  
तत्राप्यतथ्यं साधूनामाक्रोशायैव जायते ।  
महाकुलीना ह्यृजवो धर्मनित्या जितेन्द्रियाः ॥ २२६.७ ॥  
  
सामसाध्या अतथ्यैश्च गृह्यन्ते राक्षसा अपि ।  
तथा तदुपकाराणां कृतानाञ्चैव वर्णनं ॥ २२६.८ ॥  
  
परस्परन्तु ये द्विष्टाः क्रुद्धभीतावमानिताः ।  
तेषाम्भेदं प्रयुञ्जीत परमं दर्शंयेद्भयं१ ॥ २२६.९ ॥  
  
आत्मीयान् दर्शयेदाशां येन दोषेण बिभ्यति ।  
परास्तेनैव ते भेद्या रक्ष्यो वै ज्ञातिभेदकः ॥ २२६.१० ॥  
  
सामन्तकोषो वाह्यस्तु मन्त्रामात्यात्मजादिकः२ ।  
अन्तःकोषञ्चोपशाम्यं कुर्वन् शत्रोश्च तं जयेत् ॥ २२६.११ ॥  
  
उपायश्रेष्ठं दानं स्याद्दानादुभयलोकभाक् ।  
न सोऽस्ति नाम दानेन वशगो यो न जायते ॥ २२६.१२ ॥  
  
दानवानेव शक्नोति संहतान् भेदितुं परान् ।  
त्रयासाध्यं साधयेत्तं दण्डेन च कृतेन च ॥ २२६.१३ ॥  
  
दण्डे सर्वं स्थितं दण्डो नाशयेद् दुष्प्रणीकृतः ।  
अदण्ड्यान् दण्डयन्नस्येद्दण्ड्यान् राजाप्यदण्डयन् ॥ २२६.१४ ॥  
  
देवदैत्योरगनराः सिद्धा भूताः पतत्रिणः ।  
उत्क्रमेयुः स्वमर्यादां यदि दण्डान् न पालयेत् ॥ २२६.१५ ॥  
  
यस्माददान्तान् दमयत्यदण्ड्यान्दण्डयत्यपि ।  
दमनाद्दण्डनाच्चैव तस्माद्दण्डं विदुर्बुधाः ॥ २२६.१६ ॥  
  
तेजसा दुर्न्निरीक्ष्यो हि राजा भास्करवत्ततः।  
लोकप्रसादं गच्छेत दर्शनाच्चन्द्रवत्ततः ॥ २२६.१७ ॥  
  
जगद्व्याप्नोति वै चारैरतो राजा समीरणः ।  
दोषनिग्रहकारित्वाद्राजा वैवस्वतः प्रभुः ॥ २२६.१८ ॥  
  
यदा दहति दुर्बुद्धिं तदा भवति पावकः ।  
यदा दानं द्विजातिभ्या दद्यात् तस्माद्धनेश्वरः ॥ २२६.१९ ॥  
  
धनधाराप्रवर्षित्वाद्देवादौ वरुणः स्मृतः ।  
क्षमया धारयंल्लोकान् पार्यिवः पार्थिवो भवेत् ॥ २२६.२० ॥  
  
उत्साहमन्त्रशक्त्याद्यै रक्षेद्यस्माद्धरिस्ततः ॥  
  
इत्यादिमहापुराणे आग्नेये सामाद्युपायो नाम षड्विशत्वधिकद्विशततमोऽध्यायः ।