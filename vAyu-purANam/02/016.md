---
title: ०१६

---
          ॥बृहस्पतिरुवाच॥  
अतः परं प्रवक्ष्यामि दानानि च फलानि च।  
श्राद्धकर्म्माणि मेध्यानि वर्जनीयानि यानि च ॥ १६.१ ॥  
  
हिमप्रपतने कुर्य्यादाहरेद्वा हिमन्ततः।  
अग्निहोत्रमतः पुण्यं परमं हि ततः स्मृतम् ॥ १६.२ ॥  
  
नक्तन्तु वर्जयेच्छ्राद्धं राहोरन्यत्र दर्शनात्।  
सर्व्वस्वेनापि कर्त्तव्यं क्षिप्रं वै राहुदर्शने ॥ १६.३ ॥  
  
उपरागे न कुर्य्याद्यः पङ्के गौरिव सीदति।  
कुर्वाणस्तूद्धरेत्पापान्मग्नान्नौरिव सागरे ॥ १६.४ ॥  
  
विश्वदेवञ्च सौम्यञ्च बहुमांसपरं हविः ।  
विषाणं वर्जयेत्खाड्गमसूयानाशनाय वै ॥ १६.५ ॥  
  
त्वष्टा वै वार्य्यमाणस्तु देवेशेन महात्मना।  
पिबञ्छचीपतेः सोमं पृथिव्यामपतत्पुरा ॥ १६.६ ॥  
  
श्यामाकास्तु तथोत्पन्नाः पित्रर्थमपि पूजिताः।  
विप्रुषस्तस्य नासाभ्यामसक्ताभ्यां तथैव च ॥ १६.७ ॥  
  
श्लेष्माणः शीतला हृद्या मधुराश्च तथेक्षवः।  
श्यामाकैरिक्षुभिश्चैव पितॄणां सार्व्वकामिकम्।  
कुर्य्यादाग्रयणं यस्तु स शीघ्रं सिद्धिमाप्नुयात् ॥ १६.८ ॥  
  
श्यामाका हस्तिनामा च पटोलं बृहतीफलम्।  
अगस्त्यस्य शिखा तीव्रा कषायाः सर्व्व एव च ॥ १६.९ ॥  
  
एवमातीनि चान्यानि स्वादूनि मधुराणि च ।  
नागरं चात्र वै देयं दीर्घमूलकमेव च ॥ १६.१० ॥  
  
वंशीकरीराः सुरसाः सर्ज्जकं भूस्तृणानि च।  
वर्जनीयानि वक्ष्यामि श्राद्धकर्म्मणि नित्यशः ॥ १६.११ ॥  
  
लशुनं गृञ्जनञ्चैव पलाण्डुः पिण्डमूलकम्।  
करम्भाद्यानि चान्यानि हीनानि रसगन्धतः ॥ १६.१२ ॥  
  
श्राद्धकर्म्मणि वर्ज्यानि कारणञ्चात्र वक्ष्यते।  
पुरा देवासुरे युद्धे निर्जितस्य बलेः सुरैः ॥ १६.१३ ॥  
  
व्रणेभ्यो विस्फुरन्तो वै पतिता रक्तबिन्दवः।  
तत एतानि वर्ज्यानि श्राद्धकर्म्मणि नित्यशः ॥ १६.१४ ॥  
  
अथ वेदोक्तनिर्यासान् लवणान्यूषरणानि च।  
श्राद्ध कर्म्मणि वर्ज्यानि याश्च नार्यो रजस्वलाः ॥ १६.१५ ॥  
  
दुर्गन्धं फेनिलं चैव तथा वै पल्वलोदकम्।  
न लभेद्यत्र गौस्तृप्तिं नक्तं यच्चैव गृह्यते ॥ १६.१६ ॥  
  
आविकं मार्गमौष्ट्रं च सर्व्वमेकशफं च यत्।  
माहिषञ्चामरञ्चैव पयो वर्ज्यं विजानता ॥ १६.१७ ॥  
  
अतः परं प्रवक्ष्यामि वर्ज्यान् देशान् प्रयत्नतः।  
न द्रष्टव्यं च यैः श्राद्धं शौचाशौचं च कृत्स्नशः ॥ १६.१८ ॥  
  
वन्यमूलफलाहारैः श्राद्धं कुर्य्यात्तु श्रद्धया।  
राष्ट्रमिष्टमवाप्नोति स्वर्गं मोक्षं यशस्करम् ॥ १६.१९ ॥  
  
अनिष्ट शब्दसङ्कीर्णं जन्तुव्याप्तमथापि वा।  
पूतिगन्धां तथा भूमिं श्राद्धकर्म्मणि वर्जयेत् ॥ १६.२० ॥  
  
नद्यः सागरपर्य्यन्ता द्वारं दक्षिणपूर्व्वतः ।  
त्रिशङ्कुं वर्जयेद् देशं सर्व्वं द्वादशयोजनम् ॥ १६.२१ ॥  
  
उत्तरेण महानद्या दक्षिणेन च कैकटात्।  
देशस्त्रैशङ्कवो नाम वर्जितः श्राद्धकर्म्मणि ॥ १६.२२ ॥  
  
कारङ्कराः कलिङ्गाश्च सिन्धोरुत्तरमेव च।  
प्रनष्टाश्रमधर्म्माश्च वर्ज्या देशाः प्रयत्नतः ॥ १६.२३ ॥  
  
नग्नादयो न पश्येयुः श्राद्धमेव व्ययस्थितम्।  
गच्छन्ति तैस्तैर्दृष्टानि न पितॄन्न पितामहान् ॥ १६.२४ ॥  
  
        ॥शंयुरुवाच॥  
नग्नादीन् भगवन् सम्यङ्ममाद्य परिपृच्छतः।  
कथय द्विजमुख्याग्र विस्तरेण यथातथम् ॥ १६.२५ ॥  
  
एवमुक्तो महातेजा बृहस्पतिरुवाच तम्।  
सर्वेषामेव भूतानां त्रयीसंवरणं स्मृतम् ॥ १६.२६ ॥  
  
परित्यजति यो मोहात्ते वै नग्ना द्विजोत्तमाः।  
प्रलीयते नरो यः स्यान्निरालम्बश्च यो वृषः ॥ १६.२७ ॥  
  
वृषं यश्च परित्यज्य मोक्षमन्यत्र मार्गति ।  
वृषो वेदसमस्तस्मिन् यो वै सम्यङ्न पश्यति ॥ १६.२८ ॥  
  
ब्राह्मणाः क्षत्रिया वैश्या वृषलाश्चैव सर्व्वशः।  
पुरा देवासुरे युद्धे निर्जितैरसुरैस्तदा ॥ १६.२९ ॥  
  
पाषण्डवैकृतस्थाने नैषा सृष्टिः स्वयम्भुवा।  
द्विश्राद्धकश्च निर्ग्रन्थाः शाक्या पुष्टिकलंशकाः ॥ १६.३० ॥  
  
ये धर्म्मं नानुवर्त्तन्ते ते वै नग्नादयो जनाः।  
वृथाजटी वृथामुद्री वृथानग्नश्च यो द्विजः ॥ १६.३१ ॥  
  
वृथाव्रती वृथा जापी ते वै नग्नादयो जनाः।  
कुलन्धमा निषादाश्च तथा पुष्टिविनाशकाः ॥ १६.३२ ॥  
  
कृतकर्म्माक्षितास्त्वेते कुपथाः परिकीर्त्तिताः।  
एभिर्निर्वृत्तं दृष्टं वा श्राद्धं गच्छन्ति मानवाः ॥ १६.३३ ॥  
  
ब्रह्मघ्नश्च कृतघ्नश्च नास्तिका गुरुतल्पगाः।  
दस्यवश्च नृशंसाश्च दर्शनेनैव वर्जिताः ॥ १६.३४ ॥  
  
ये चान्ये पाप कर्म्माणः सर्व्वांस्तान् परिवर्जयेत्।  
देवदेवर्षिनिन्दायां रतांश्चैव विशेषतः ॥ १६.३५ ॥  
  
असुरान् यातुधानांश्च दृष्टमेभिर्व्रजन्त्युत।  
ब्राह्मं कृतयुगं प्रोक्तं त्रेता तु क्षत्रियं स्मृतम् ॥ १६.३६ ॥  
  
वैश्यं द्वापरमित्याहुः शूद्रं कलियुगं स्मृतम् ॥  
  
          ॥पितर ऊचुः ॥  
  
वेदाः कृतयुगे पूज्यास्त्रेतायां तु सुरास्तथा ॥ १६.३७ ॥  
  
युद्धानि द्वापरे नित्यं पाषण्डाश्च कलौ युगे।  
अपमानापवित्रश्च कुक्कुटो ग्रामसूकरः ॥ १६.३८ ॥  
  
श्वा चैव दर्शनादेव हन्ति श्राद्धं न संशयः।  
शावसूतकसंस्पृष्टो दीर्घरोगिभिरेव च ॥ १६.३९ ॥  
  
मलिनैः पतितैश्चैव न द्रष्टव्यं कथञ्चन।  
अन्नं पश्येयुरेते वै नैतत्स्याद्धव्यकव्ययोः ॥ १६.४० ॥  
  
तत्संस्पृष्टं प्रधानार्थं संस्कारश्वापदो भवेत्।  
हविषां संहतानां तु पूर्व्वमेव विवर्जितम्।  
मृत्संयुक्ताभिरद्भिश्च प्रोक्षणं च विधीयते ॥ १६.४१ ॥  
  
सिद्धार्थकैः कृष्णतिलैः कार्य्यं वाप्यवकीरणम्।  
गुरुसूर्य्याग्निवस्तूनां दर्शनं वापि यत्नतः ॥ १६.४२ ॥  
  
आसनारूढमानेषु पादोपहतमेव च।  
अमेध्यैर्जङ्गमैर्दृष्टं शुष्कं पर्युषितं च यत् ॥ १६.४३ ॥  
  
असितं परिदुष्टं च तथैवाग्रावलेहितम्।  
शर्कराकेशपाषाणैः कीटैर्यच्चाप्युपद्रुतम् ॥ १६.४४ ॥  
  
पिण्याकमथितं चैव तथा तिलयवादिषु।  
सिद्धाक्षताश्च ये भक्ष्याः प्रत्यक्षलवणीकृताः ॥ १६.४५ ॥  
  
वाससा चावधूतानि वर्ज्यानि श्राद्धकर्मणि।  
सन्ति वेदविरोधेन केचिद्विज्ञानमानिनः ॥ १६.४६ ॥  
  
अजज्ञपतयो नाम ते श्राद्धस्य यथा रजः।  
दधि शाकं तथाऽभक्ष्याः शुक्तं चैव विवर्जितम् ॥ १६.४७ ॥  
  
वार्ताकुं वर्जयेद्दद्यात्सर्वानभिषवानपि।  
सैन्धवं लवणं यच्च तथा मानससम्भवम् ॥ १६.४८ ॥  
  
पवित्रं परमं ह्येतत् प्रत्यक्षमपि वर्त्तते।  
अग्नौ निक्षिप्य बध्नीयाद्धस्तौ प्रक्षिप्य यत्नतः ॥ १६.४९ ॥  
  
गमयेन्मस्तकं चैव ब्रह्मतीर्थं हि तत्स्मृतम्।  
द्रव्याणां प्रोक्षणं कार्य्यं तथैवावपनं पुनः ॥ १६.५० ॥  
  
निधाय चाद्भिः सिञ्चेत तथैवाप्सु निवेशनम्।  
अरिष्टतुमुले बिल्वं त्विङ्गुदश्वदनान्यपि ॥ १६.५१ ॥  
  
विदलानाञ्च सर्व्वेषां धर्मवच्छौचमिष्यते।  
तथा दन्तास्थिदारूणां श्रृङ्गाणाञ्चावलेखनम् ॥ १६.५२ ॥  
  
सर्वेषां मृन्मयानान्तु पुनर्दाह उदाहृतः।  
मणिवज्रप्रवालानां मुक्ताशङ्खमणेस्तथा ॥ १६.५३ ॥  
  
सिद्धार्थकानां कल्केन तिलकल्केन वा पुनः ।  
स्याच्छौचं सर्ववालानामाविकानाञ्च सर्वशः ॥ १६.५४ ॥  
  
 आवि कानाञ्च सर्व्वेषां मृद्भिरद्भिर्विधीयते।  
आद्यन्तयोस्तु शौचानामद्भिः प्रक्षालनं पुनः ॥ १६.५५ ॥  
  
तथा कार्प्पासिकानाञ्च भस्मना समुदाहृतम्।  
फलपुष्प शलाकानां प्लावनञ्चाद्भिरिष्यते ॥ १६.५६ ॥  
  
सम्मार्जनं प्रोक्षणञ्च भूमेश्चैवोपलेपनम्।  
निष्क्रम्य बाह्यतो ग्रामाद्वायुपूता वसुन्धरा ॥ १६.५७ ॥  
  
धनुष्मत्पक्षिणाञ्चैव मृद्भिः शौचं विधीयते।  
एवमेष समुद्दिष्टः शौचानां विधिरुत्तमः।  
अतः परं प्रवक्ष्यामि तन्मे निगदतः श्रृणु ॥ १६.५८ ॥  
  
प्रातर्गृहात्पश्चिमदक्षिणेन इषुक्षेपञ्चाक्षमात्रं पदञ्च।  
कुर्य्यात्पुरीषं शिरोवगुण्ठ्य न च स्पृशेत्तत्र शिरः करेण ॥ १६.५९ ॥  
  
शुष्कैस्तृणैर्वा काष्ठैर्वा पत्रैर्वेणुदलेन वा।  
मृण्मयैर्भाजनैर्वापि तिरोधाय वसुन्धराम् ॥ १६.६० ॥  
  
उद्धृतोदकमादाय मृत्तिकाञ्चैव वाग्यतः।  
दिवा उदङ्मुखः कुर्य्याद्रात्रौ वै दक्षिणामुखः ॥ १६.६१ ॥  
  
दक्षिणेन च हस्तेन गृह्णीयाद्वै कमण्डलुम्।  
शौचञ्च वामहस्तेन गुदे तिस्रस्तु मृत्तिकाः ॥ १६.६२ ॥  
  
दश चापि पुनर्दद्याद्वामहस्तक्रमेण तु ।  
द्वाभ्यां वापि पुनर्दद्याद्धस्तानां पञ्च मृत्तिकाः ॥ १६.६३ ॥  
  
मृदा प्रक्षाल्य पादौ च आचम्य च यथाविधि।  
आपस्त्याज्यास्त्रयश्चैव सूर्य्याग्निपवनाम्भसाम् ॥ १६.६४ ॥  
  
कुर्य्यात् सन्निहितं नित्यं प्राज्ञस्तीर्थे कमण्डलुम्।  
असत्कार्यं कार्यमेतैर्यथावत्पादधावनम् ॥ १६.६५ ॥  
  
आचमनं द्वितीयेन देवकार्यं ततः परम्।  
उपवास स्त्रिरात्रन्तु दुष्टहस्ते ह्युदाहृतः ॥ १६.६६ ॥  
  
विप्रकृष्टेन कृच्छ्रेण प्रायश्चित्तमुदाहृतम्।  
स्पृष्ट्वा श्वानं श्वपाकं वा तप्तकृच्छ्रं समाचरेत् ॥ १६.६७ ॥  
  
मानुषास्थीनि संस्पृश्य उपोष्यं शुद्धिकारणम् ।  
त्रिरात्रमुक्तं सस्नेहमेकरात्रमतोऽन्यथा ॥ १६.६८ ॥  
  
कारस्कराः पुलिन्दाश्च तथान्धशबरादय।  
पीत्वा चापोभूतिलये गत्वा चैव युगन्धराम् ॥ १६.६९ ॥  
  
सिन्धोरुत्तरपर्य्यन्तं तथा दिव्यन्तरे शतम्।  
पापदेशाश्च ये केचित्पापरध्युषिता जनैः ॥ १६.७० ॥  
  
शिष्टैश्च वर्जिता ये च ब्राह्मणैर्वेदपारगैः।  
गत्वा देशानपुण्यांस्तु कृत्स्नं पापं समश्नुते ॥ १६.७१ ॥  
  
मनोव्यक्तिरथाग्निश्च काले चैवोपलेपनम्।  
विख्यापनञ्च शौचानां नित्यमज्ञानमेव च ॥ १६.७२ ॥  
  
अतोन्यथा तु यः कुर्य्यान्मोहाच्छौचस्य सङ्करम्।  
पिशाचान् यातुधानांश्च फलं गच्छत्यसंशयम् ॥ १६.७३ ॥  
  
शौचमश्रद्दधानश्च म्लेच्छजातिषु जायते।  
अयज्ञाश्चैव पापो वा तिर्य्यग्योनिगतोऽपि वा ॥ १६.७४ ॥  
  
शौचेन मोक्षं कुर्वाणः स्वर्गवासी भवेन्नरः।  
शुचिकामा हि देवा वै देवैरेतदुदाहृतम् ॥ १६.७५ ॥  
  
बीभत्समशुचिञ्चैव वर्जयन्ति सुराः सदा।  
त्रीणि शौचानि कुर्वन्ति न्यायतः शुभकर्मणः ॥ १६.७६ ॥  
  
ब्रह्मण्यायातिथेयाय शौचयुक्ताय धीमते।  
पितृभक्ताय दान्ताय सानुक्रोशाय च द्विजाः ॥ १६.७७ ॥  
  
तैस्तैः प्रीताः प्रयच्छन्ति पितरो योगवर्द्धनाः।  
मनसा काङ्क्षितान् कामांस्त्रैलोक्यप्रभवानिति ॥ १६.७८ ॥  
  
इति श्रीमहापुराणे वायुप्रोक्ते श्राद्धकल्पो नाम षोडशोऽध्यायः ॥ १६ ॥ *