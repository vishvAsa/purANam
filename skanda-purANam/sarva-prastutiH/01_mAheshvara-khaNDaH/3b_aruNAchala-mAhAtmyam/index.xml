<?xml version="1.0" encoding="utf-8" standalone="yes"?>
<rss version="2.0" xmlns:atom="http://www.w3.org/2005/Atom">
  <channel>
    <title>&#43;३ब् अरुणाचल-माहात्म्यम् on पुराणे विश्वासटिप्पन्यः</title>
    <link>https://vishvAsa.github.io/purANam/skanda-purANam/sarva-prastutiH/01_mAheshvara-khaNDaH/3b_aruNAchala-mAhAtmyam/</link>
    <description>Recent content in &#43;३ब् अरुणाचल-माहात्म्यम् on पुराणे विश्वासटिप्पन्यः</description>
    <generator>Hugo</generator>
    <language>en-us</language>
    <atom:link href="https://vishvAsa.github.io/purANam/skanda-purANam/sarva-prastutiH/01_mAheshvara-khaNDaH/3b_aruNAchala-mAhAtmyam/index.xml" rel="self" type="application/rss+xml" />
    <item>
      <title>००१ स्थानमाहात्म्यप्रस्ताववर्णनम्</title>
      <link>https://vishvAsa.github.io/purANam/skanda-purANam/sarva-prastutiH/01_mAheshvara-khaNDaH/3b_aruNAchala-mAhAtmyam/001_sthAnamAhAtmyaprastAvavarNanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/purANam/skanda-purANam/sarva-prastutiH/01_mAheshvara-khaNDaH/3b_aruNAchala-mAhAtmyam/001_sthAnamAhAtmyaprastAvavarNanam/</guid>
      <description>&lt;p&gt;॥ श्रीगणेशाय नमः ॥&lt;br&gt;&#xA;अथारुणाचलमाहात्म्योत्तरार्धम्&lt;br&gt;&#xA;॥ व्यास उवाच ॥&lt;br&gt;&#xA;वसन्तो नैमिषारण्ये मुनयः सूतमब्रुवन् ॥&lt;br&gt;&#xA;॥ मुनय ऊचुः ॥ ॥&lt;br&gt;&#xA;स्थानानामुत्तमं शैवं यत्स्थलं तद्वदस्व नः ॥ १ ॥&lt;br&gt;&#xA;सूत उवाच ॥ ॥&lt;br&gt;&#xA;यूयं शृणुत यत्पूर्वं नन्दीश्वरमुखाच्छ्रुतम्॥&lt;br&gt;&#xA;मार्कण्डेयेन तद्वक्ष्ये मुनयः शृणुतादरात्॥२॥&lt;br&gt;&#xA;॥मार्कण्डेय उवाच ॥&lt;br&gt;&#xA;नन्दीश्वर त्वया प्रोक्तो महिमा माध्यमेश्वरः॥&lt;br&gt;&#xA;मयाप्यवधृतः सर्वो भक्तिश्रद्धार्द्रचेतसा ॥३॥&lt;br&gt;&#xA;तथापि वद मे भूयो देवदेव दयानिधे॥&lt;br&gt;&#xA;अहं यत्परिपृच्छामि भवन्तं विहितादरः ॥४॥&lt;br&gt;&#xA;त्वयाप्यविदितं किञ्चिन्नास्त्यत्र भुवनत्रये ॥&lt;br&gt;&#xA;सर्वागमपुराणेषु बाह्येष्वाभ्यन्तरेषु च ॥५॥&lt;br&gt;&#xA;स्वर्गापवर्गयोः पुंसां भूमिरेव विशिष्यते ॥&lt;br&gt;&#xA;सर्वकर्माणि निर्मातुं तत्तत्फलपरायणैः ॥६॥&lt;br&gt;&#xA;फलं च त्रिविधं पुंसां त्वयैव कथितं पुरा ॥&lt;br&gt;&#xA;भूमौ सुखं स्वर्गभोगः कैवल्यमिति भेदतः ॥ ७ ॥&lt;br&gt;&#xA;पुण्यक्षयेण क्षीयेत प्रायः प्राथमिकं द्वयम्॥&lt;br&gt;&#xA;क्षीयते न तृतीयं तु कर्मणामेव नाश्रयात् ॥ ८ ॥&lt;br&gt;&#xA;तत्सिद्धिस्तु त्वया प्रोक्ता विशुद्धज्ञानगोचरा ॥&lt;br&gt;&#xA;सर्वेषां दुर्लभं शुद्धज्ञानं देहभृतां पुनः ॥९॥&lt;br&gt;&#xA;तज्ज्ञानं कुत्र वा क्षेत्रे शास्त्रादिपठनं विना ॥&lt;br&gt;&#xA;शिवपूजनमात्रेण सिद्ध्येत्सर्वशरीरिणाम् ॥ 1.3.2.1.१० ॥&lt;br&gt;&#xA;ज्ञानयोगक्रियाचर्यास्वशेषाणां शरीरिणाम् ॥&lt;br&gt;&#xA;अपि शैवागमोक्तासु न बुद्धिः सम्प्रवर्त्तते ॥ ११ ॥&lt;br&gt;&#xA;यस्य स्थानस्य माहात्म्यादल्पैरपि शरीरिणः ॥&lt;br&gt;&#xA;लप्स्यते नियमैः शुद्धज्ञानं तन्मम कथ्यताम् ॥ १२ ॥&lt;br&gt;&#xA;भस्मरुद्राक्षवहनादीश्वरस्मरणात्सकृत् ॥&lt;br&gt;&#xA;यत्र मुग्धैरपि श्रेयो लभ्यं तत्स्थानमुच्यताम् ॥ १३ ॥&lt;br&gt;&#xA;अबुद्धिपूर्वकेणापि यत्र वासेन देहिनाम् ॥&lt;br&gt;&#xA;अविघ्नं सेत्स्यते श्रेयः स्थानं तन्मेऽनुगृह्यताम् ॥ १४ ॥&lt;br&gt;&#xA;जातानां वर्णसाङ्कर्य्ये तैरश्ची योनिमीयुषाम् ॥&lt;br&gt;&#xA;स्थावराणामपि श्रेयो यत्र तत्क्षेत्रमुच्यताम् ॥१५॥&lt;br&gt;&#xA;इतीरयित्वा स मृकण्डुनन्दनः समं मुनीन्द्रैरपरैर्महात्मभिः॥&lt;br&gt;&#xA;पपात तस्याङ्घ्रिसरोरुहद्वये शिलादसूनोरखिलागमाब्धेः ॥ १६ ॥&lt;br&gt;&#xA;इति श्रीस्कान्दे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्य उत्तरार्धे स्थानमाहात्म्यप्रस्ताववर्णनन्नाम प्रथमोऽध्यायः ॥।१॥&lt;/p&gt;</description>
    </item>
    <item>
      <title>००२ महीमण्डलस्थविविधशिवक्षेत्रवर्णनम्</title>
      <link>https://vishvAsa.github.io/purANam/skanda-purANam/sarva-prastutiH/01_mAheshvara-khaNDaH/3b_aruNAchala-mAhAtmyam/002_mahImaNDalasthavividhashivaxetravarNanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/purANam/skanda-purANam/sarva-prastutiH/01_mAheshvara-khaNDaH/3b_aruNAchala-mAhAtmyam/002_mahImaNDalasthavividhashivaxetravarNanam/</guid>
      <description>&lt;p&gt;नन्दिकेश्वर उवाच ॥ ॥&lt;br&gt;&#xA;स्थानं त्वया मुने पृष्टमस्ति माहेश्वराग्रणि॥&lt;br&gt;&#xA;चराचराणां सर्वेषां भूतानामपि शर्मणे ॥ १ ॥&lt;br&gt;&#xA;प्रकल्पितं हि देवेन तत्तत्कर्मानुगुण्यतः ॥&lt;br&gt;&#xA;शरीरभाजां जननं तासुतास्वपि योनिषु ॥ २ ॥&lt;br&gt;&#xA;त्वया शुश्रुषितं तेषां हिताय महते ह्यलम् ॥&lt;br&gt;&#xA;अन्यथा संसृतेर्हानिः कल्पकोटिशतैर्नहि ॥ ३ ॥&lt;br&gt;&#xA;स्वल्पैर्हि कर्मभिर्ज्ञानैरपि प्राप्ता पुनःपुनः ॥&lt;br&gt;&#xA;घटीयन्त्रनयाज्जन्ममरणे नैव शाम्यतः ॥ ४ ॥&lt;br&gt;&#xA;कथं नु विरतो देही गर्भमोकसमागमात् ॥&lt;br&gt;&#xA;विश्रान्तये प्रकल्पेत विशुद्धज्ञानतो विना ॥ ५ ॥&lt;br&gt;&#xA;प्रदेशाः कथिताः पूर्वं प्रसङ्गवशतो मया ॥&lt;br&gt;&#xA;ऋषिभेदादिकं तेषु निवासः कृत्तिवाससः ॥ ६ ॥&lt;br&gt;&#xA;केचित्तीरेषु गङ्गायाः केचित्सारस्वते तटे ॥&lt;br&gt;&#xA;कालिन्दीतीरयोरन्ये कतिचिच्छोणरोधसि ॥७॥&lt;br&gt;&#xA;अपरे नर्मदातीरे परे गोदावरीतटे ॥&lt;br&gt;&#xA;कतिचिद्गोमतीतीरेष्वन्ये हैमवतीतटे ॥८॥&lt;br&gt;&#xA;समुद्रपार्श्वेष्वितरं द्वीपेष्वन्ये सरस्वताम् ॥&lt;br&gt;&#xA;मुखेषु केचित्सिन्धूनां सम्भेदेष्वपि केचन ॥९॥&lt;br&gt;&#xA;कृष्णवेणीतटे केचित्तुङ्गभद्रान्तिके परे ॥&lt;br&gt;&#xA;उपवेण्यां कतिपये परे शक्त्यापगान्तिके ॥ 1.3.2.2.१० ॥&lt;br&gt;&#xA;कावेरीतीर इतरे केचिद्वेगवतीतटे ॥&lt;br&gt;&#xA;अन्ये तु ताम्रपर्ण्याश्च कतिचिन्मुरलातटे ॥ ११ ॥&lt;br&gt;&#xA;केचिदैरावतीतीरे त्वितरे यातुकाङ्क्षिके ॥ १२ ॥&lt;br&gt;&#xA;कन्यातटेषु कतिचित्कतिचित्कुमारीतीरे परे च तमसावरुणान्तिकेन्ये ॥&lt;br&gt;&#xA;मन्दाकिनीसविधयोरितरे परेऽपि शिप्रातटे परिसरेषु परे सरय्वाः ॥ १३ ॥&lt;br&gt;&#xA;विपाशाभ्याश इतरे शतद्रुतितटे परे ॥&lt;br&gt;&#xA;चर्मण्वत्युपकण्ठेऽन्ये केचिद्भीमरथीतटे ॥ १४ ॥&lt;br&gt;&#xA;केचिद्बिन्दुसरोभ्यर्णे परे पम्पासरस्तटे ॥&lt;br&gt;&#xA;अभ्यर्णकेपि भैरव्याः कतिचित्कौशिकीतटे॥ १५ ॥&lt;br&gt;&#xA;अपरे मालिनीतीरे परे गन्धवतीतटे ॥&lt;br&gt;&#xA;कतिचिन्मानसोपान्ते केचिदच्छोदरोधसि ॥ १६ ॥&lt;br&gt;&#xA;इन्द्रद्युम्नसरस्यन्य एके तु मणिकर्णिके ॥&lt;br&gt;&#xA;परे तु वरदातीरे ताप्यां कतिचनापरे ॥&lt;br&gt;&#xA;पातालगङ्गासविधे शरावत्यन्तिके परे ॥ १७ ॥&lt;br&gt;&#xA;लोहित्याकूलयोः केचित्कतिचित्कालमातटे ॥&lt;br&gt;&#xA;वितस्तोपान्तिके त्वन्ये चन्द्रभागान्तिके परे ॥ १८ ॥&lt;br&gt;&#xA;सुरलोपान्तिके केचित्पयोष्णीतीरयोः परे ॥&lt;br&gt;&#xA;केचिन्मधुमतीतीरे केचनानु पिनाकिनीम् ॥ १९ ॥&lt;br&gt;&#xA;उक्तं वाराणसीक्षेत्रं क्रोशपञ्चकपावनम् ॥&lt;br&gt;&#xA;देवस्तत्राविमुक्ताख्यो विशालाक्ष्या समर्चितः ॥ 1.3.2.2.२० ॥&lt;br&gt;&#xA;कपालमोचनं यत्र यत्रास्ते कालभैरवः ॥&lt;br&gt;&#xA;मृतानां यत्र रुद्रत्वं काशीं विद्धि हि तां मुने ॥ २१ ॥&lt;br&gt;&#xA;गयाप्रयागावपि ते कथितौ सर्वसिद्धिदौ ॥&lt;br&gt;&#xA;यत्र पिण्डप्रदानेन तुष्यन्ति पितरः किल ॥ २२ ॥&lt;br&gt;&#xA;आकर्णितं च केदारं यस्मिन्महिषरूपधृक् ॥&lt;br&gt;&#xA;देवोपि च हतो देव्या सर्वश्रेयस्करो नृणाम् ॥ २३ ॥&lt;br&gt;&#xA;सर्वसिद्धिकरं पुंसां क्षेत्रं बदरिकाश्रमम् ॥&lt;br&gt;&#xA;यत्रास्ते त्र्यम्बको देव्या नरनारायणार्चितः ॥ २४ ॥&lt;br&gt;&#xA;श्रुतं हि नैमिषं क्षेत्रं त्वया यत्र महेश्वरः ॥&lt;br&gt;&#xA;देवदेवाभिधः पुण्यो देवी सारङ्गधारिणी ॥ २५ ॥&lt;br&gt;&#xA;अमरेशमिति स्थानं प्रोक्तं सर्वार्थसाधकम् ॥&lt;br&gt;&#xA;ॐकारनामा तत्रेशश्चण्डिकाख्या महेश्वरी ॥ २६ ॥&lt;br&gt;&#xA;पुष्कराख्यं महास्थानं श्रुतं ते कथितं मया ॥&lt;br&gt;&#xA;यत्र देवो रुजोगन्धिः पुरुहूता महेश्वरी ॥ २७ ॥&lt;br&gt;&#xA;आषाढीनाम ते स्थानं पावनं कथितं मया ॥&lt;br&gt;&#xA;आषाढेशो हरस्तत्र रतीशा परमेश्वरी ॥ २८ ॥&lt;br&gt;&#xA;दण्डिमुण्डी समाख्यं च स्थानं ते कथितं मया ॥&lt;br&gt;&#xA;यत्र मुण्डी महादेवो दण्डिका परमेश्वरी ॥२९॥&lt;br&gt;&#xA;लाकुलन्नाम ते स्थानं संशुद्धं कथितं मया ॥&lt;br&gt;&#xA;लाकुलीशो हरो यस्मिन्ननङ्गा सर्वमङ्गला ॥ 1.3.2.2.३० ॥&lt;br&gt;&#xA;भारभूतिरिति स्थानं भवतोऽभिहितं मया ॥&lt;br&gt;&#xA;यत्र भाराभिधः शम्भुर्भूत्याख्या भूधरात्मजा ॥ ३१ ॥&lt;br&gt;&#xA;अरालकेश्वरं नाम स्थानं ते कथितं मया ॥&lt;br&gt;&#xA;यत्र सूक्ष्माभिधः शूली सूक्ष्माख्या शैलनन्दिनी ॥ ३२ ॥&lt;br&gt;&#xA;गयानाम महाक्षेत्रं तव प्रस्तावितं मया ॥&lt;br&gt;&#xA;मङ्गलाख्या शिवा यत्र शङ्करः प्रपितामहः ॥ ३३ ॥&lt;br&gt;&#xA;कुरुक्षेत्रमिति स्थानं भवते विनिवेदितम् ॥&lt;br&gt;&#xA;यत्र स्थाणुप्रिया देवी देवः स्थाणुसमाह्वयः ॥ ३४ ॥&lt;br&gt;&#xA;उक्तं कनखलन्नाम मया ते स्थानमुत्तमम् ॥&lt;br&gt;&#xA;उग्रो यत्र पुरारातिरुग्रा गिरिवरात्मजा ॥ ३५ ॥&lt;br&gt;&#xA;तालकाख्यं महाक्षेत्रं मार्कण्डेय मयोदितम् ॥&lt;br&gt;&#xA;देवी स्वायम्भुवी यत्र स्वयम्भूः परमेश्वरः ॥ ३६ ॥&lt;br&gt;&#xA;अट्टहासमिति प्रोक्तं महास्थानं मया तव ॥&lt;br&gt;&#xA;यत्रार्कः पूजयित्वेशमासीत्पूर्णमनोरथः ॥ ॥ ३७ ॥&lt;br&gt;&#xA;कृत्तिवासाभिधं क्षेत्रमुक्तं ते वेदवित्तम ॥&lt;br&gt;&#xA;यः कैलासादपि श्लाघ्यो निवासः कृत्तिवाससः ॥ ३८ ॥&lt;br&gt;&#xA;भ्रमराम्बिकया देव्या महेशो मल्लिकार्जुनः ॥&lt;br&gt;&#xA;श्रीशैले सृष्टिसिद्धयर्थं पूजितः परमेष्ठिना ॥ ३९ ॥&lt;br&gt;&#xA;सुवर्णमुखरीतीरे कालहस्तीति शङ्करः ॥&lt;br&gt;&#xA;व्यासेनाराधितो भृङ्गमुखरालकयाम्बया ॥ 1.3.2.2.४० ॥&lt;br&gt;&#xA;काञ्च्यामेकाम्रमूलस्थः कामाक्ष्या कामशासनः ॥&lt;br&gt;&#xA;तपस्यन्त्याभिसंश्लिष्टो वलयेनाङ्कितोऽभवत् ॥ ४१ ॥&lt;br&gt;&#xA;अस्ति व्याघ्रपुरन्नाम तिल्लिकाननमध्यगम् ॥&lt;br&gt;&#xA;यत्र नृत्यन्तमीशानं पर्युपास्ते पतञ्जलिः ॥ ४२ ॥&lt;br&gt;&#xA;श्वेतारण्यमिति स्थानमुक्तं तव मया पुरा ॥&lt;br&gt;&#xA;भग्नमैरावतो दन्तं भेजे यत्र शिवार्चनात् ॥ ४३ ॥&lt;br&gt;&#xA;सेतुबन्धमिति स्थानमवोचं तत्र राघवः ॥&lt;br&gt;&#xA;रामनाथाख्यया देवमंहोघ्नं प्रत्यतिष्ठिपत् ॥ ४४ ॥&lt;br&gt;&#xA;गतप्रत्याह्वय स्थानं विद्यते वृषभध्वजः ॥&lt;br&gt;&#xA;यत्र जम्बूतरोर्मूले जगद्रक्षार्थमाश्रितः ॥ ४५ ॥&lt;br&gt;&#xA;मणिमुक्तानदीमन्वक्क्षेत्रे वृद्धाचलाह्वये ॥&lt;br&gt;&#xA;नित्यं सन्निहितो देव इत्याकर्णित एव ते ॥ ४६ ॥&lt;br&gt;&#xA;श्रीमन्मध्यार्जुनन्नाम श्रुतं स्थानमनुत्तमम् ॥&lt;br&gt;&#xA;यस्मिन्वरप्रदो नित्यं गौरीसहचरो हरः ॥ ४७ ॥&lt;br&gt;&#xA;आस्थितं सोमनाथेन सोमतीर्थं त्वया श्रुतम् ॥&lt;br&gt;&#xA;यत्र त्यक्तवतां देहं न भूयो भवबन्धनम् ॥४८॥&lt;br&gt;&#xA;आकर्णितं हि भवता क्षेत्रं सिद्धवटाह्वयम् ॥&lt;br&gt;&#xA;यत्र सिद्धाः समर्चन्ति ज्योतिर्लिङ्गमनुत्तमम् ॥ ४९ ॥&lt;br&gt;&#xA;अश्रावि खलु ते क्षेत्रं कमलालयसञ्ज्ञकम् ॥&lt;br&gt;&#xA;वल्मीकेशार्चनाल्लेभे यत्र श्रीर्जीविता हरेः ॥ 1.3.2.2.५० ॥&lt;br&gt;&#xA;श्रुतवानसि कङ्काद्रिं यत्र सन्निहितो हरः ॥&lt;br&gt;&#xA;इदानीमप्युपासाते मोक्षाय ब्रह्मकेशवौ ॥५१॥&lt;br&gt;&#xA;श्रीमद्द्रोणपुरं वेत्सि यस्मिन्कलियुगक्षये ॥&lt;br&gt;&#xA;नौकामारूढवानब्धौ क्षुभिते पार्वतीपतिः ॥ ५२ ॥&lt;br&gt;&#xA;श्रुतं ब्रह्मपुरन्नाम क्षेत्रं यत्रेन्द्रजित्पुरा ॥&lt;br&gt;&#xA;आर्यपुष्करिणीतीरे स्थापयामास धूर्जटिम् ॥ ५३ ॥&lt;br&gt;&#xA;श्रीकोटिकाख्यं ज्ञानाभिक्षेत्रं यत्रेन्दुशेखरः ॥&lt;br&gt;&#xA;समाराधयतां पुंसां पापकोटीर्व्यपोहति ॥ ५४ ॥&lt;br&gt;&#xA;आकर्णितं च गोकर्णं शिवं यत्सन्निधानतः ॥&lt;br&gt;&#xA;आरिराधयिषुः स्वर्गं जामदग्न्यो न काङ्क्षति ॥ ५५ ॥&lt;br&gt;&#xA;त्रिपुरान्तकमुक्तं ते क्षेत्रं यत्र त्रियम्बकः ॥&lt;br&gt;&#xA;निराकरोति निरयाद्भयं दृष्टवतां नृणाम् ॥ ५६ ॥&lt;br&gt;&#xA;उक्तं कालाञ्जनं क्षेत्रं यद्वासी कालकन्धरः ॥&lt;br&gt;&#xA;निर्वापयति भक्तानां घोरसंसारसञ्ज्वरम् ॥ ५७ ॥&lt;br&gt;&#xA;प्रियालवणमाख्यातं क्षेत्रं यत्राम्बिकापतिः ॥&lt;br&gt;&#xA;पयोर्थिने पयःसिन्धुं विततारोपमन्यवे ॥ ५८ ॥&lt;br&gt;&#xA;क्षेत्रं प्रभासमुक्तं ते यत्र खण्डेन्दुशेखरः ॥&lt;br&gt;&#xA;पूजितः शौरिसीरिभ्यां दत्तवानक्षयं फलम् ॥ ५९ ॥&lt;br&gt;&#xA;वेदारण्यं विजानीषे यस्मिन्प्रमथनायकः॥&lt;br&gt;&#xA;अभ्यर्थितोऽभून्मोक्षार्थं दक्षेण प्राक्कृतागसा ॥ 1.3.2.2.६० ॥&lt;br&gt;&#xA;हेमकूटं त्वमश्रौषीः स्थानं विषमचक्षुषः ॥&lt;br&gt;&#xA;पुंसां तपस्यतां यत्र पुनर्जननतो न भीः ॥ ६१ ॥&lt;br&gt;&#xA;क्षेत्रं वेणुवनन्नाम विद्यते पापनाशनम् ॥&lt;br&gt;&#xA;यत्र वंशलतागर्भाज्जातो मुक्तामणिः शिवा ॥ ६२ ॥&lt;br&gt;&#xA;जालन्धरमिति स्थानमन्धकारेस्त्वया श्रुतम् ॥&lt;br&gt;&#xA;लेभे गणपतां तत्र तपस्याभिर्जलन्धरः ॥ ६३ ॥&lt;br&gt;&#xA;ज्वालामुखमिति स्थानमज्ञासीः कथितं मया ॥&lt;br&gt;&#xA;यत्र ज्वालामुखी देवी कालरुद्रमपूजयत् ॥ ६४ ॥&lt;br&gt;&#xA;अस्ति भद्रवटोनाम क्षेत्रमुक्तं श्रुतं त्वया ॥&lt;br&gt;&#xA;त्र्यम्बकं यत्र हेरम्बः सम्पदे पर्यपूजयत् ॥ ६५ ॥&lt;br&gt;&#xA;न्यग्रोधारण्यमुक्तं ते यत्रोग्रो निर्ममे किल ॥&lt;br&gt;&#xA;उच्चण्डताण्डवं काल्या साकं सङ्घर्षमेयिवान् ॥ ६६ ॥&lt;br&gt;&#xA;गन्धमादनसञ्ज्ञं तत्क्षेत्रमाकर्णितं त्वया ॥&lt;br&gt;&#xA;आञ्जनेयेन रचितं यत्र मृत्युञ्जयार्चनम् ॥ ६७ ॥&lt;br&gt;&#xA;गोपर्वतमिति स्थानं शम्भोः प्रख्यापितं मया ॥&lt;br&gt;&#xA;यत्र पाणिनिना लेभे वैयाकरणिकाग्र्यता ॥ ६८ ॥&lt;br&gt;&#xA;वीरकोष्ठमिति क्षेत्रस्थानं नन्ववधारितम् ॥&lt;br&gt;&#xA;यत्र प्रचेतसा लेभे तपसा कविमुख्यता ॥ ६९ ॥&lt;br&gt;&#xA;महातीर्थमिति प्रोक्तं जानीषे यत्र शम्भुना ॥&lt;br&gt;&#xA;अध्यापितास्सुपर्वाणः सर्वेऽपि द्रुहिणादयः ॥ 1.3.2.2.७० ॥&lt;br&gt;&#xA;मयूरपुरमुक्तं ते क्षेत्रं माहेश्वरं मया ॥&lt;br&gt;&#xA;लेभे यत्र व्रतस्थेन ह्रादिनी वज्रपाणिना ॥ ७१ ॥&lt;br&gt;&#xA;श्रीसुन्दरमिति क्षेत्रमुक्तं वेगवती तटे ॥&lt;br&gt;&#xA;कलावपि युगे यस्मिन्देवदेवेन दीप्यते ॥ ७२ ॥&lt;br&gt;&#xA;कुम्भकोणमिति स्थानं शम्भोर्वेत्सि हि यत्र सा ॥&lt;br&gt;&#xA;गङ्गापि माघे सान्निध्यं कुरुते स्वाघशान्तये ॥ ७३ ॥&lt;br&gt;&#xA;अनुगोदावरीतीरं त्र्यम्बकन्नाम ते श्रुतम् ॥&lt;br&gt;&#xA;शक्तिं यत्र गुहो लेभे तारकासुरघातिनीम् ॥ ७४ ॥&lt;br&gt;&#xA;श्रीपाटलं व्याघ्रपुरमाख्यातं वेदवित्तम ॥&lt;br&gt;&#xA;त्रिशङ्कुना जातिशुद्ध्यै यत्र गङ्गाधरोर्चितः ॥ ७५ ॥&lt;br&gt;&#xA;क्षेत्रं कदम्बपुर्य्याख्यं भवता चावधारितम् ॥&lt;br&gt;&#xA;त्वत्कृते यत्र शूलेन कृतान्तं शम्भुरक्षिणोत् ॥ ॥ ७६ ॥&lt;br&gt;&#xA;अविनाशाख्यमुक्तं ते क्षेत्रं यत्र वृषध्वजः ॥&lt;br&gt;&#xA;सान्निध्यं पडिकण्ठाय विततार प्रसेदिवान् ॥ ७७ ॥&lt;br&gt;&#xA;रक्तैकाननमाख्यातं मया क्षेत्रं तवानघ ॥&lt;br&gt;&#xA;मित्रावरुणयोर्यत्र रुद्रोऽजनि वरप्रदः ॥ ७८ ॥&lt;br&gt;&#xA;श्रीहाटकेश्वरं क्षेत्रं पातालस्थं त्वया श्रुतम् ॥&lt;br&gt;&#xA;यत्र वैरोचनिर्देवं स्वपदप्राप्तयेर्चति ॥ ७९ ॥&lt;br&gt;&#xA;वेत्सि शम्भोः प्रियावासं कैलासं नित्यसेवकः ॥&lt;br&gt;&#xA;यत्र यक्षेश्वरस्त्र्यक्षमयर्चयति भक्तितः ॥ 1.3.2.2.८० ॥&lt;br&gt;&#xA;स्थानानि खण्डपरशोरित्युक्तानि मया पुरा ॥&lt;br&gt;&#xA;त्वयाप्यवधृतान्येव किं भूयः श्रोतुमिच्छसि ॥ ८१ ॥&lt;br&gt;&#xA;इत्यूचिवानेष शिलादनन्दनो मुनेर्मृकण्डोस्तनयं मुनीश्वरम् ॥&lt;br&gt;&#xA;भक्त्या नमन्तं पदयोः करेण पस्पर्श मौलौ करुणारसार्द्रः ॥ ८२ ॥&lt;br&gt;&#xA;इति श्रीस्कान्दे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्य उत्तरार्धे महीमण्डलस्थविविधशिवक्षेत्रवर्णनन्नाम द्वितीयोऽध्यायः ॥ २ ॥&lt;/p&gt;</description>
    </item>
    <item>
      <title>००३ उत्तरार्धेऽरुणाचलाख्यरहस्यस्थानप्रश्नवर्णनम्</title>
      <link>https://vishvAsa.github.io/purANam/skanda-purANam/sarva-prastutiH/01_mAheshvara-khaNDaH/3b_aruNAchala-mAhAtmyam/003_uttarArdhe-ruNAchalAkhyarahasyasthAnaprashnava/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/purANam/skanda-purANam/sarva-prastutiH/01_mAheshvara-khaNDaH/3b_aruNAchala-mAhAtmyam/003_uttarArdhe-ruNAchalAkhyarahasyasthAnaprashnava/</guid>
      <description>&lt;p&gt;॥ मार्कण्डेय उवाच ॥ ॥&lt;br&gt;&#xA;भगवन्वञ्चनेनालं त्वदेकप्रवणे मयि ॥&lt;br&gt;&#xA;किं मादृशोऽस्ति ते शिष्यस्त्वत्कृपैवात्र साक्षिणी ॥ १ ॥&lt;br&gt;&#xA;स्थानेषु प्राक्त्वदुक्तेषु फलानि च पृथक्पृथक् ॥&lt;br&gt;&#xA;यत्र सर्वफलप्राप्तिः स्थानं तद्वद मे विभो ॥ २ ॥&lt;br&gt;&#xA;चराचराणां भूतानां जानतामप्यजानताम् ॥&lt;br&gt;&#xA;यस्य स्मरणमात्रेण मुक्तिस्तद्वद देशिक ॥ ३ ॥&lt;br&gt;&#xA;पश्यैतेन मयैकेन भगवान्नानुराध्यसे ॥&lt;br&gt;&#xA;सर्वैरप्येतदर्थं हि मुनिभिः परिवार्यसे ॥ ४ ॥&lt;br&gt;&#xA;पुलहेन पुलस्त्येन वशिष्ठेन मरीचिना ॥&lt;br&gt;&#xA;अगस्त्येन दधीचेन नक्रुणा भृगुणात्रिणा ॥ ५ ॥&lt;br&gt;&#xA;जाबालिना जैमिनिना धौम्येन जमदग्निना ॥&lt;br&gt;&#xA;उपयाजेन याजेन भरतेनार्वरीवता ॥ ६ ॥&lt;br&gt;&#xA;पिप्पलादेन कण्ठेन कुमुदेनोपमन्युना ॥&lt;br&gt;&#xA;कुमुदाक्षेण कुत्सेन वत्सेन वरतन्तुना ॥ ७ ॥&lt;br&gt;&#xA;विभाण्डकेन व्यासेन कण्वरीषेण कण्डुना ॥&lt;br&gt;&#xA;माण्डव्येन मतङ्गेन कुक्षिणा माण्डकर्णिना ॥ ८ ॥&lt;br&gt;&#xA;चण्डकौशिकशाण्डिल्यशाकटायनकौशिकैः ॥&lt;br&gt;&#xA;शातातपमधुच्छन्दोगर्गसौभरिरोमशैः ॥ ९ ॥&lt;br&gt;&#xA;आपस्तम्बपृथुस्तम्बभार्गवोदङ्कपर्वतैः ॥&lt;br&gt;&#xA;भारद्वाजेन दाल्भ्येन दान्तेन श्वेतकेतुना ॥ 1.3.2.3.१० ॥&lt;br&gt;&#xA;कौण्डिन्यपुण्डरीकाभ्यां रैभ्येण तृणबिन्दुना ॥&lt;br&gt;&#xA;वाल्मीकिना नारदेन वह्निना दृढमन्युना ॥ ११ ॥&lt;br&gt;&#xA;बोधायनसुबोधाभ्यां हारीतेन मृकण्डुना ॥&lt;br&gt;&#xA;दुर्वाससातितीक्ष्णेन जालपादेन शक्तिना ॥ १२ ॥&lt;br&gt;&#xA;काङ्क्वार्येण नदन्तेन देवदत्तेन न्यङ्कुना ॥&lt;br&gt;&#xA;सुश्रुता चाग्निवेश्येन गालवेन मरुत्वता ॥ १३ ॥&lt;br&gt;&#xA;लोकाक्षिणा विश्रवसा सैन्धवेन सुमन्तुना ॥&lt;br&gt;&#xA;शिशुपायनमौद्गल्यपथ्यचावनमातुरैः ॥ १४ ॥&lt;br&gt;&#xA;ऋष्यशृङ्गैकपात्क्रौञ्चदृढगोमुखदेवलैः ॥&lt;br&gt;&#xA;अङ्गिरोवामदेवौर्वपतञ्जलिकपिञ्जलैः ॥ १५ ॥&lt;br&gt;&#xA;सनत्कुमारसनकसनन्दनसनातनैः ॥&lt;br&gt;&#xA;हिरण्यनाभसत्याख्यवाताशनसुहोतृभिः ॥ १६ ॥&lt;br&gt;&#xA;मैत्रेयपुष्पजित्सत्यतपःशालीष्यशैशिरैः ॥&lt;br&gt;&#xA;निदाघोतथ्यसंवर्त्तशौल्कायनिपराशरैः ॥ १७ ॥&lt;br&gt;&#xA;वैशम्पायनकौशल्यशारद्वतकपिध्वजैः ॥&lt;br&gt;&#xA;कुशस्वार्चिककैवल्ययाज्ञवल्क्याश्वलायनैः ॥ १८ ॥&lt;br&gt;&#xA;कृष्णातपोत्तमानन्तकरुणामलकप्रियैः ॥&lt;br&gt;&#xA;चरकेण पवित्रेण कपिलेन कणाशिना ॥ १९ ॥&lt;br&gt;&#xA;नरनारायणाभ्यां च दिव्यैश्चान्यैर्महर्षिभिः ॥&lt;br&gt;&#xA;मत्प्रश्नोत्तरशुश्रूषातत्परैः प्रत्यवेक्ष्यसे ॥ 1.3.2.3.२० ॥&lt;br&gt;&#xA;माहेश्वराग्रगण्यस्त्वं समस्तागमपारगः ॥&lt;br&gt;&#xA;व्याप्तश्च सर्वलोकेषु यस्मात्तदनुसाधि नः ॥ २१ ॥&lt;br&gt;&#xA;त्वन्मुखादेव भगवन्वयमेते सुशिक्षिताः ॥&lt;br&gt;&#xA;पूर्वमेव त्वया देव किं वान्यदुपपद्यते ॥ २२ ॥&lt;br&gt;&#xA;दिव्यागमपुराणानि द्रष्टव्यः परमेश्वरः ॥&lt;br&gt;&#xA;कात्यायनी वा स्कन्दो वा भगवान्वाथ वा भवान् ॥ २३ ॥&lt;br&gt;&#xA;त्वयि यद्यस्ति नो भक्तिर्दया चास्मासु ते यदि ॥&lt;br&gt;&#xA;रहस्यमिदमुद्घाट्य प्रसादं कर्तुमर्हसि ॥ २४ ॥&lt;br&gt;&#xA;इत्थं मृकण्डुतनयेन स नन्दिकेशो विज्ञापितः सविनयं स्मयमानवक्त्रम् ॥&lt;br&gt;&#xA;तं प्राह चोन्नततरं शिवभक्तिमस्तु प्राग्भक्तितोषितशिवाप्तशरीरसिद्धिम् ॥ २५ ॥&lt;br&gt;&#xA;॥ इति श्रीस्कान्दे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्य उत्तरार्धेऽरुणाचलाख्यरहस्यस्थानप्रश्नवर्णनन्नाम तृतीयोऽध्यायः ॥ ३ ॥ ॥ ॥ छ ॥&lt;/p&gt;</description>
    </item>
    <item>
      <title>००४ उतरार्धेऽरुणाचलस्थानमाहात्म्यवर्णनम्</title>
      <link>https://vishvAsa.github.io/purANam/skanda-purANam/sarva-prastutiH/01_mAheshvara-khaNDaH/3b_aruNAchala-mAhAtmyam/004_utarArdhe-ruNAchalasthAnamAhAtmyavarNanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/purANam/skanda-purANam/sarva-prastutiH/01_mAheshvara-khaNDaH/3b_aruNAchala-mAhAtmyam/004_utarArdhe-ruNAchalasthAnamAhAtmyavarNanam/</guid>
      <description>&lt;p&gt;॥ नन्दिकेश्वर उवाच ॥ ॥&lt;br&gt;&#xA;मुने मनःपरीक्षार्थं तथा त्वं भाषितो मया ॥&lt;br&gt;&#xA;तव चेन्नाभिधास्यामि कस्य वान्यस्य कथ्यते ॥ १ ॥&lt;br&gt;&#xA;त्वादृगन्योस्ति किं लोके शिवधर्मपरायणः ॥&lt;br&gt;&#xA;येन स्वल्पायुषाप्येवं नित्येनाभावि भक्तितः ॥ २ ॥&lt;br&gt;&#xA;कस्यान्यस्य कृते देवः स्वस्यैवाज्ञाकरं यमम् ॥&lt;br&gt;&#xA;क्रुद्धो नियन्त्रयामास चरणाङ्गुष्ठपीडितम् ॥ ३ ॥&lt;br&gt;&#xA;त्वमेव शाङ्करान्धर्मान्सर्वान्विद्धि रहस्यतः ॥&lt;br&gt;&#xA;योग्रेऽसि कालवद्भ्रान्तः परिपक्वोसि चेतसा ॥ ४ ॥&lt;br&gt;&#xA;त्वयैवान्येन केनाहमेवं शुश्रूषितश्चिरम् ॥&lt;br&gt;&#xA;त्वयीव कस्मिन्नन्यस्मिन्ममापि प्रीतिरीदृशी ॥ ५ ॥&lt;br&gt;&#xA;उपदेक्ष्यामि ते क्षेत्रं गुप्तं तद्धर्मशासनैः ॥&lt;br&gt;&#xA;भक्त्यावधारणीयं यद्भक्तिकैवल्यकाङ्क्षिभिः ॥ ६ ॥&lt;br&gt;&#xA;आदरादनुयुञ्जानं शिष्यं यो देशिकः स्वयम् ॥&lt;br&gt;&#xA;उपदेशेन सन्तुष्टं न करोति स किं गुरुः ॥ ७ ॥&lt;br&gt;&#xA;समाहितमना भूत्वा विश्वासं कुरु शाश्वतम् ॥&lt;br&gt;&#xA;मयोपदिश्यमानेऽस्मिन्रहस्ये पारमेश्वरे ॥ ८ ॥&lt;br&gt;&#xA;स्मर स्मरान्तकं देवं वन्दस्वाध्याय शाङ्करीम् ॥&lt;br&gt;&#xA;उपांशूच्चारयोङ्कारं श्रेयस्ते महदागतम् ॥ ९ ॥&lt;br&gt;&#xA;अस्ति दक्षिणदिग्भागे द्राविडेषु तपोधन ॥&lt;br&gt;&#xA;अरुणाख्यं महाक्षेत्रं तरुणेन्दुशिखामणेः ॥ 1.3.2.4.१० ॥&lt;br&gt;&#xA;योजनत्रयविस्तीणमुपास्यं शिवयोगिभिः ॥&lt;br&gt;&#xA;तद्भूमेर्हृदयं विद्धि शिवस्य हृदयङ्गमम् ॥ ११ ॥&lt;br&gt;&#xA;तत्र देवः स्वयं शम्भुः पर्वताकारतां गतः ॥&lt;br&gt;&#xA;अरुणाचलसञ्ज्ञावानस्ति लोकहितावहः ॥ १२ ॥&lt;br&gt;&#xA;आवासः सर्वसिद्धानां महर्षीणां सुपर्वणाम् ॥&lt;br&gt;&#xA;विद्याधराणां यक्षाणां गन्धर्वाप्सरसामपि ॥ १३ ॥&lt;br&gt;&#xA;सुमेरोरपि कैलासादप्यसौ मन्दरादपि ॥&lt;br&gt;&#xA;माननीयो महर्षीणां यः स्वयं परमेश्वरः ॥ १४ ॥&lt;br&gt;&#xA;स्पृहयन्ति यदीयेभ्यो जन्तुभ्योपि दिवौकसः ॥&lt;br&gt;&#xA;अयत्नलभ्यमुक्तिभ्यो दिवावासप्रवञ्चिताः ॥ १५ ॥&lt;br&gt;&#xA;न कल्पवृक्षाः सदृशा यत्रत्यानां महीरुहाम् ॥&lt;br&gt;&#xA;पत्रपुष्पफलैर्नित्यं येर्चयन्ति गिरौ हरम् ॥ १६ ॥&lt;br&gt;&#xA;हिंसैकरुचयो व्याधा अपि रूपानुसारतः ॥&lt;br&gt;&#xA;अनन्ता यत्र देवस्य प्रादक्षिण्यफलास्पदम्॥ १७ ॥&lt;br&gt;&#xA;यदुद्देशचरा मेघाः शिखराण्यभिबन्धकाः ॥&lt;br&gt;&#xA;गङ्गावतो हिमवतोऽप्यधिकं स्वं विजानते ॥ १६ ॥&lt;br&gt;&#xA;कलारावाः खगा यत्र क्वणन्ते कीचका अपि ॥&lt;br&gt;&#xA;यक्षकिन्नरगन्धर्वैलभ्यते दुर्लभं पदम् ॥ १९ ॥&lt;br&gt;&#xA;स्मरन्तो यत्र खद्योताः कृष्णपक्षे निशागमे ॥&lt;br&gt;&#xA;आरार्तिकप्रदातॄणां देवस्याश्नुवते पदम् ॥1.3.2.4.२०॥&lt;br&gt;&#xA;निष्प्रत्यूहकृताश्लेषा नित्यं यत्तटिनीरुहाः ॥&lt;br&gt;&#xA;सौभीग्यगर्वतो देवीमपर्णामवमन्वते ॥२१॥&lt;br&gt;&#xA;यस्योत्तुङ्गस्य शृङ्गाग्रसङ्गमा अपि तारकाः ॥&lt;br&gt;&#xA;आत्मनो लब्धसामान्याश्चन्द्रेण बहु मन्वते ॥ २२ ॥&lt;br&gt;&#xA;मृगाः सर्वेपि सततं चरन्तो यत्र सानुषु ॥&lt;br&gt;&#xA;पाणिप्रणयिनं शम्भोरेणमप्यवजानते ॥ २३ ॥&lt;br&gt;&#xA;यस्य पादान्तिकचरैः प्रायेण शबरैरपि ॥&lt;br&gt;&#xA;निकुम्भकुम्भसादृश्यमयत्नादुपलभ्यते ॥ २४ ॥&lt;br&gt;&#xA;किं बहूक्त्याभ्यसूयन्ते द्वैमातुरकुमारयोः ॥&lt;br&gt;&#xA;यदङ्गरूढास्तरवस्तिर्यञ्चः शबरा अपि ॥ २५ ॥&lt;br&gt;&#xA;सिंहव्याघ्रद्विपा यस्मिन्काले त्यक्तकलेवराः ॥&lt;br&gt;&#xA;वासप्रदत्वान्मान्यन्ते ध्रुवं शोणाद्रिशम्भुना ॥ २६ ॥&lt;br&gt;&#xA;अस्य भास्करनामाद्रिः पूर्वस्यां दिशि दृश्यते ॥&lt;br&gt;&#xA;यत्र स्थितः सदा वज्री सेवते शोणपर्वतम् ॥२७॥&lt;br&gt;&#xA;प्रतीच्यां दिशि दण्डाद्रिरिति कश्चिन्महीधरः ॥&lt;br&gt;&#xA;प्राचेतसस्तदगगः सेवतेऽरुणपर्वतम् ॥ २८ ॥&lt;br&gt;&#xA;दक्षिणस्यां च शोणाद्रेरद्रिरस्त्यमराचलः ॥&lt;br&gt;&#xA;कालः शोणाद्रिसेवार्थमध्यास्ते तदधित्यकाम् ॥२९॥&lt;br&gt;&#xA;उत्तरेऽस्मिन्हरिद्भागे सिद्धाध्यासितकन्दरः ॥&lt;br&gt;&#xA;विराजते त्रिशूलाद्रिः श्रीदेन परिपालितः ॥ 1.3.2.4.३० ॥&lt;br&gt;&#xA;तत्पर्यन्तप्रभूतानामन्येषामपि भूभृताम् ॥&lt;br&gt;&#xA;तटकेष्वपरे चैव दिक्पालाः पर्युपासते ॥ ३१ ॥&lt;br&gt;&#xA;धारिता येन सततं सर्वेपि धरणीरुहाः ॥&lt;br&gt;&#xA;आराधनादप्यधिकमधिगच्छन्ति वैभवम् ॥ ३२ ॥&lt;br&gt;&#xA;यस्मिन्गिरीशे सन्दृष्टे मेनातुहिनभूभृतोः ॥&lt;br&gt;&#xA;समानसम्बन्धतया प्रमोदो वर्द्धतेतराम् ॥ ३३ ॥&lt;br&gt;&#xA;तरुपल्लवलक्षेण लक्ष्यमाणजटाधरः ॥&lt;br&gt;&#xA;स्थावरोयं स्वयं शम्भुरिहेश इव जङ्गमः ॥ ३४ ॥&lt;br&gt;&#xA;ज्योतिष्मत्तोयशृङ्गस्य द्विपार्श्वस्थेन्दुभास्करः ॥&lt;br&gt;&#xA;व्यनक्ति स्वस्य लोकेभ्यस्तेजस्त्रितयनेत्रताम् ॥ ३५ ॥&lt;br&gt;&#xA;वर्षासु शिखराधस्तादभिनीलबलाहकः ॥&lt;br&gt;&#xA;विराजते यः कण्ठेन कालकूटमिवोद्वहन् ॥ ३६ ॥&lt;br&gt;&#xA;सहस्रपादः साहस्रशीर्षो यः पर्वतेश्वरः ॥&lt;br&gt;&#xA;उक्तो न केवलं श्रुत्या साक्षादप्युपलक्ष्यते ॥ ३७ ॥&lt;br&gt;&#xA;शिरोलीनामरसरित्स्रोताः प्रागिति नाद्भुतम् ॥&lt;br&gt;&#xA;गिरीशोऽद्यापि यः शृङ्गलीनानेकसरिद्गणः ॥ ३८ ॥&lt;br&gt;&#xA;आसादितापकटकः शारदैर्यः पयोधरैः ॥&lt;br&gt;&#xA;विडम्बयति गोश्रेष्ठमारूढवृषपुङ्गवम् ॥ ३९ ॥&lt;br&gt;&#xA;यत्र शृङ्गाग्रसंलग्रसंलग्ननीललोहितः ॥&lt;br&gt;&#xA;स्थाणुत्वं स्थावरत्वेन गहनत्वेन भीमताम् ॥ 1.3.2.4.४० ॥&lt;br&gt;&#xA;सुदुर्गमत्वादुग्रत्वमपि धत्ते न नामतः ॥&lt;br&gt;&#xA;क्षुद्राः सरीसृपा यत्र कटकेषु कृतास्पदाः ॥ ४१ ॥&lt;br&gt;&#xA;तक्षकानन्तसर्पाद्यैः स्पर्धन्ते भुजगेश्वरैः ॥&lt;br&gt;&#xA;अष्टाभिर्योऽभितः कोणैराविभूर्तो विभूतिभिः ॥ ४२ ॥&lt;br&gt;&#xA;सुस्पष्टं विशिनष्टीव स्वकीयामष्टमूर्तिताम् ॥&lt;br&gt;&#xA;येर्ण्याशक्तितरङ्गिण्यो इडापिङ्गलयोः स्वयम् ॥ ४३ ॥&lt;br&gt;&#xA;शिवस्य शृङ्गतो मध्ये सुषुम्ना कमलापगा ॥&lt;br&gt;&#xA;ज्योतिःस्तम्भस्वरूपस्य मूलाग्रे यस्य वीक्षतुम् ॥ ४४ ॥&lt;br&gt;&#xA;कोलहंसाकृती नालं ब्रह्मविष्णू बभूवतुः ॥&lt;br&gt;&#xA;ताभ्यां च प्रार्थितः शम्भुस्तस्मिन्सान्निध्यवानभूत् ॥ ४५ ॥&lt;br&gt;&#xA;अरुणाचलनाथाख्यं प्रपन्नः प्रमदैः समम् ॥&lt;br&gt;&#xA;गौतमस्तत्र योगीन्द्रः सहस्रं परिवत्सरान् ॥ ४६ ॥&lt;br&gt;&#xA;तप्त्वा तपांसि तीव्राणि साक्षाच्चक्रे सदाशिवम् ॥&lt;br&gt;&#xA;प्रालेयशैलकन्यापि तत्र कृत्वा तपः पुरा ॥ ४७ ॥&lt;br&gt;&#xA;अलब्ध वामदेहार्द्धं मन्मथारेः प्रसेदुषः ॥&lt;br&gt;&#xA;गौर्या प्रतिष्ठितं तत्र प्रवालाद्रीश्वराभिधम् ॥ ४८ ॥&lt;br&gt;&#xA;लिङ्गं भोगप्रदं पुंसां कैवल्याय प्रकल्पते ॥&lt;br&gt;&#xA;तत्र गौरीनिदेशेन दुर्गा महिषमर्दिनी ॥ ४९ ॥&lt;br&gt;&#xA;साक्षाद्भूय सतां दत्ते मन्त्रसिद्धिमविघ्नतः ॥&lt;br&gt;&#xA;खड्गतीर्थमिति ख्यातं तत्र गौर्याश्रमे नवम् ॥ 1.3.2.4.५० ॥&lt;br&gt;&#xA;सकृन्निमज्जनान्नॄणां पञ्चपातकनाशनम् ॥&lt;br&gt;&#xA;दुर्गया चार्चितं लिङ्गं पापनाशननामकम् ॥ ५१ ॥&lt;br&gt;&#xA;सकृत्प्रणाममात्रेण सर्वपापप्रणाशनम् ॥&lt;br&gt;&#xA;तत्र वज्राङ्गदो राजा वित्तसारो व्यतिक्रमात् ॥ ५२ ॥ पुनस्तद्भक्तिमाहात्म्याच्छिवसायुज्यमाप्तवान् ॥&lt;br&gt;&#xA;तस्य प्रदक्षिणेनैव कान्तिशालिकलाधरौ ॥ ५३ ॥&lt;br&gt;&#xA;विद्याधरेश्वरौ मुक्तौ दुर्वासःशापबन्धनात् ॥&lt;br&gt;&#xA;नास्ति शोणाद्रितः क्षेत्रं नास्ति पञ्चाक्षरान्मनुः ॥ ५४ ॥&lt;br&gt;&#xA;नास्ति माहेश्वराद्धर्मो नास्ति देवो महेश्वरात् ॥&lt;br&gt;&#xA;नास्ति ज्ञानं शिवज्ञानान्नास्ति श्रीरुद्रतः श्रुतिः ॥५५ ॥&lt;br&gt;&#xA;नास्ति शैवाग्रणीर्विष्णोर्नास्ति रक्षा विभूतितः ॥&lt;br&gt;&#xA;नास्ति भक्तेः सदाचारो नास्ति रक्षाकराद्गुरुः ॥ ५६ ॥&lt;br&gt;&#xA;नास्ति रुद्राक्षतो भूषा नास्ति शास्त्रं शिवागमात् ॥&lt;br&gt;&#xA;नास्ति बिल्वदलात्पत्रं नास्ति पुष्पं सुवर्णकात्॥५७॥&lt;br&gt;&#xA;नास्ति वैराग्यतः सौख्यं नास्ति मुक्तेः परं पदम् ॥&lt;br&gt;&#xA;नारुणाद्रेः समो मेरुर्न कैलासो न मन्दरः ॥ ५८ ॥&lt;br&gt;&#xA;ते निवासा गिरिव्याप्ताः सोऽयं तु गिरिशः स्वयम् ॥ ५९ ॥&lt;br&gt;&#xA;इति वदति शिलादनन्दने मुदितमनाः स मृकण्डुनन्दनः ॥&lt;br&gt;&#xA;पुनरपि बहुशः प्रणम्य तं चकितमना भवतो व्यजिज्ञपत् ॥ ॥ 1.3.2.4.६० ॥&lt;br&gt;&#xA;किं किं नृणां कर्म भवाय जायते कथं नु तत्तन्नरकाय श्रूयते ॥&lt;br&gt;&#xA;तेषां च तेषां च कथं प्रतिक्रिया कथं नु तत्तन्मम कथ्यतामिति ॥ ६१ ॥&lt;br&gt;&#xA;इति श्रीस्कान्दे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्य उतरार्धेऽरुणाचलस्थानमाहात्म्यवर्णनन्नाम चतुर्थोऽध्यायः ॥ ४ ॥ ॥ छ ॥&lt;/p&gt;</description>
    </item>
    <item>
      <title>००५ कर्मविपाकवर्णनम्</title>
      <link>https://vishvAsa.github.io/purANam/skanda-purANam/sarva-prastutiH/01_mAheshvara-khaNDaH/3b_aruNAchala-mAhAtmyam/005_karmavipAkavarNanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/purANam/skanda-purANam/sarva-prastutiH/01_mAheshvara-khaNDaH/3b_aruNAchala-mAhAtmyam/005_karmavipAkavarNanam/</guid>
      <description>&lt;p&gt;॥ नन्दिकेश्वर उवाच ॥ ॥&lt;br&gt;&#xA;शुद्धसत्त्वगुणोपेतो लोकेऽस्मिन्दुर्लभः पुमान् ॥&lt;br&gt;&#xA;रजस्तमोगुणोपेता भवन्ति सुलभा नराः ॥ १ ॥&lt;br&gt;&#xA;सात्त्विकः पुण्यशीलत्वान्निःश्रेयसमवाप्नुयात् ॥&lt;br&gt;&#xA;वैचित्र्यात्कर्मणामेषामनुभोगाय वेधसा ॥ २ ॥&lt;br&gt;&#xA;वैचित्र्याण्येव सृष्टानि नरकाण्यत्र तत्र च ॥&lt;br&gt;&#xA;महारौरवभाग्भूत्वा खरः श्वा शूकरोऽपि वा ॥ ३ ॥&lt;br&gt;&#xA;चण्डालो वा भवेत्प्रेत्य पुरुषो ब्रह्महत्यया ॥&lt;br&gt;&#xA;चिरं रौरवसंरुद्धः कृमिकीटपतङ्गताम् ॥॥ ४ ॥&lt;br&gt;&#xA;प्राप्नुयात्कर्मकर्तृत्वं सुरापानेन च द्विजः ॥&lt;br&gt;&#xA;ब्रह्मस्वहरणाद्ब्रह्मराक्षसत्वमवाप्नुयात् ॥ ५ ॥&lt;br&gt;&#xA;यद्यत्तु चोरयेत्तत्तच्छून्यं स्यादन्यजन्मनि ॥&lt;br&gt;&#xA;असिपत्रवने पीडामवाप्य सुचिरं पुनः ॥ ६ ॥&lt;br&gt;&#xA;नपुंसकत्वं सङ्गच्छेत्पुरुषो गुरुतल्पगः ॥&lt;br&gt;&#xA;तप्तैः कालायसैर्दण्डैः पीडितो यमकिङ्करैः ॥ ७ ॥&lt;br&gt;&#xA;नरके कालसूत्राख्ये निवसेत्परदारगः ॥&lt;br&gt;&#xA;अग्निदो निवसेद्घोरे सुघोरे गरदायकः ॥ ८ ॥&lt;br&gt;&#xA;महाघोरे च पिशुनोऽवीच्यां धर्मविनिन्दकः ॥&lt;br&gt;&#xA;वसेत्कराले मित्रध्रुग्भीमे हिंसैकतत्परः ॥ ९ ॥&lt;br&gt;&#xA;संहारे छन्नपापिष्ठो मृषावादी भयानके ॥&lt;br&gt;&#xA;असिघोरे वसेद्वापि कूपक्षेत्रनरादिहृत् ॥ 1.3.2.5.१० ॥&lt;br&gt;&#xA;वज्रे परद्रोहरतो मांसाशी तरले द्विज ॥&lt;br&gt;&#xA;तीक्ष्णे मातृपितृद्रोही तापने जपदूषकः ॥ ११ ॥&lt;br&gt;&#xA;अश्वघ्नोपि निरुच्छ्वासे वसेद्गोघ्नश्च दारुणे ॥&lt;br&gt;&#xA;भ्रूणहा निवसेच्चण्डे स्त्रीहत्याकृत्कुकूलके ॥ १२ ॥&lt;br&gt;&#xA;देवस्वहारी दहने घोरघोरे परस्वहृत् ॥&lt;br&gt;&#xA;कृतान्तदूता नरके सर्वानेव हि पापिनः ॥ १३ ॥&lt;br&gt;&#xA;बध्नन्ति पाशैर्निघ्नन्ति दण्डैर्विध्यन्ति शङ्कुभिः ॥&lt;br&gt;&#xA;तीक्ष्णायश्चञ्चवः कङ्काः क्रूरदंष्ट्रा महोरगाः ॥ १४ ॥&lt;br&gt;&#xA;कालेयकाश्च व्याघ्राश्च हिंस्राश्चान्ये दशन्त्यमून् ॥&lt;br&gt;&#xA;शकलीकुर्वते शस्त्रैर्दहन्तिदेहमेव च ॥ १५ ॥&lt;br&gt;&#xA;खनन्ति गहने श्वभ्रे कशाभिस्ताडयन्ति च ॥&lt;br&gt;&#xA;तैलद्रोण्यां विपच्यन्ते तुद्यन्ते सूक्ष्मसूचिभिः ॥ १६ ॥&lt;br&gt;&#xA;बाह्यन्ते दुर्वहान्भारान्यमदूतैर्हि पापिनः ॥&lt;br&gt;&#xA;ब्रह्महा क्षयरोगी स्यत्सुरापः श्यावदन्तकः ॥ १७ ॥&lt;br&gt;&#xA;स्वर्णापहारी कुनखी दुश्चर्मा गुरुतल्पगः ॥&lt;br&gt;&#xA;अपस्मारी गुरुद्रोही चण्डालो वेददूषकः ॥ १८ ॥&lt;br&gt;&#xA;कूटसाक्षी चाक्षिरोगी मन्दाग्निश्चाग्रभोजनः ॥&lt;br&gt;&#xA;विद्यापहारी मूकः स्यादन्धः पुस्तकचोरकः ॥ १९ ॥&lt;br&gt;&#xA;परदाररतः पङ्गु बधिरः परनिन्दकः ॥&lt;br&gt;&#xA;विड्वराहो निराचारो जिह्वारोगी च तस्करः ॥ 1.3.2.5.२० ॥&lt;br&gt;&#xA;अभ्यागतातिथित्यागी कपोलकण्टको भवेत् ॥&lt;br&gt;&#xA;पर्वसु स्त्रीरतो मेही पूत्यास्योऽभक्ष्यभक्षकः ॥ २१ ॥&lt;br&gt;&#xA;मर्यादाभेदको दासस्तटाकारामहृत्खरः ॥&lt;br&gt;&#xA;प्रतिश्रुताप्रदाता स्यादल्पायुः श्वा विकत्थनः ॥ २२ ॥&lt;br&gt;&#xA;विष्णुद्रोही च सरठः शिवद्रोही च मूषकः ॥&lt;br&gt;&#xA;एवं पापफलं ज्ञात्वा प्रायश्चित्तं समाचरेत् ॥ २३ ॥&lt;br&gt;&#xA;तच्चास्मिन्नरुणक्षेत्रे कर्तव्यः सम्यगास्तिकैः ॥ २४ ॥&lt;br&gt;&#xA;इति निशम्य स दुष्कृतकारिणां बहुविधां नरकेषु नृणां व्यथाम् ॥&lt;br&gt;&#xA;चरणयोः पतितश्च तदा पुनःपुनरयाचत तच्छमनक्रियाम्॥ २५ ॥&lt;br&gt;&#xA;इति श्रीस्कान्दे महापुराण एकाशीतिसाहस्र्यां सहितायां प्रथमे माहेश्वरखण्डेऽरुणाचलमाहात्म्य उत्तरार्धे कर्मविपाकवर्णनं नाम पञ्चमोध्यायः ॥ ५ ॥ ॥ छ ॥&lt;/p&gt;</description>
    </item>
    <item>
      <title>००६ पापापनोदकप्रायश्चित्तवर्णनम्</title>
      <link>https://vishvAsa.github.io/purANam/skanda-purANam/sarva-prastutiH/01_mAheshvara-khaNDaH/3b_aruNAchala-mAhAtmyam/006_pApApanodakaprAyashchittavarNanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/purANam/skanda-purANam/sarva-prastutiH/01_mAheshvara-khaNDaH/3b_aruNAchala-mAhAtmyam/006_pApApanodakaprAyashchittavarNanam/</guid>
      <description>&lt;p&gt;॥ नन्दिकेश्वर उवाच ॥ ॥&lt;br&gt;&#xA;विस्तरात्कथयाम्यद्य प्रायश्चित्तं महांहसाम् ॥&lt;br&gt;&#xA;सर्वेषामवधत्स्व त्वमवलम्ब्यास्तिकीं धियम् ॥ १ ॥&lt;br&gt;&#xA;ब्रह्महा प्राप्य शोणाद्रिं निमग्नः खड्गतीर्थके ॥&lt;br&gt;&#xA;जपन्पञ्चाक्षरं मन्त्रं भस्मरुद्राक्षधारकः ॥ २ ॥&lt;br&gt;&#xA;कृतोपवासः सम्पूज्य प्रयतः परमेश्वरम् ॥&lt;br&gt;&#xA;ब्राह्मणान्भोजयेद्वर्षं भिक्षाशी नियतेन्द्रियः ॥ ३ ॥&lt;br&gt;&#xA;विशेषपूजाशुश्रूषां कुर्याद्देवस्य भक्तितः ॥&lt;br&gt;&#xA;ब्रह्महत्या विनिर्मुक्तो ब्रह्मलोके महीयते ॥ ४ ॥&lt;br&gt;&#xA;सुरापोऽप्यरुणक्षेत्रे वर्षमेकं वसन्प्रति ॥&lt;br&gt;&#xA;प्राग्वत्कृतसमाचारः सम्पूज्यैवं महेश्वरम् ॥ ५ ॥&lt;br&gt;&#xA;क्षीरेण स्नापयेद्देवं शतरुद्रीयमुच्चरन् ॥&lt;br&gt;&#xA;सुरापानोद्भवेनाशु पापेन परिमुच्यते ॥ ६ ॥&lt;br&gt;&#xA;सुवर्णस्तेयकृच्छोणक्षेत्रे बिल्वदलैर्हरम् ॥&lt;br&gt;&#xA;अभ्यर्च्य भोजयेद्विप्रान्पापान्मुच्येत दुष्करात् ॥ ७ ॥&lt;br&gt;&#xA;गुरुदाररतिर्गत्वा कृत्तिकास्वरुणाचलम् ॥&lt;br&gt;&#xA;यथापूर्वं व्रती भूत्वा सहस्रेण प्रदीपकैः ॥ ८ ॥&lt;br&gt;&#xA;मासत्रयं समाराध्य श्रीशोणाचलशङ्करम् ॥&lt;br&gt;&#xA;प्रदद्याद्भूषितां कन्यां ब्राह्मणाय सुधीमते ॥ ९ ॥&lt;br&gt;&#xA;षडक्षरं जपेन्नित्यं तेन मुच्येत पाप्मना ॥&lt;br&gt;&#xA;शिवलोके च निवसेदासंसारं न संशयः ॥ 1.3.2.6.१० ॥&lt;br&gt;&#xA;परदारापहर्त्ता च क्षेत्रेस्मिन्नियतेन्द्रियः ॥&lt;br&gt;&#xA;मासमेकं नवैः पुष्पैरभ्यर्च्यारुणशङ्करम् ॥ ११ ॥&lt;br&gt;&#xA;माहेश्वराय वितरेद्धनं शक्त्यानुगुण्यतः ॥&lt;br&gt;&#xA;तत्क्षणेन विनिर्मुक्तस्तस्मात्पापाद्भविष्यति ॥ १२ ॥&lt;br&gt;&#xA;गरदोऽप्यरुणक्षेत्रे व्रती भूत्वा यथापुरा ॥&lt;br&gt;&#xA;क्षीरोपहारं देवाय दत्त्वा दोषेण मुच्यते ॥ ॥ १३ ॥&lt;br&gt;&#xA;पिशुनोऽप्यरुणक्षेत्रे व्रती वेदरतो नरः ॥&lt;br&gt;&#xA;अध्यापयेद्द्विजान्मुख्यांस्ततो निष्कल्मषो भवेत् ॥ १४ ॥&lt;br&gt;&#xA;अग्निदोऽप्यरुणक्षेत्रे त्रीन्मासान्पूर्ववद्व्रती ॥&lt;br&gt;&#xA;दद्याच्छैवाय निर्माय्य गृहं तत्पापशान्तये ॥ १५ ॥&lt;br&gt;&#xA;धर्मनिन्दाकरः शोणक्षेत्रे वर्षं व्रती वसन् ॥&lt;br&gt;&#xA;सत्रादिकं प्रकुर्वीत यथाशक्त्यघशान्तये ॥ १६ ॥&lt;br&gt;&#xA;पितृद्रोह्यरुणक्षेत्रे तिष्ठन्मासमतन्द्रितः ॥&lt;br&gt;&#xA;गिरीशाय द्विजेभ्योपि प्रदद्याद्गाः सहस्रशः ॥ १७ ॥&lt;br&gt;&#xA;ग्रहोपरागकालेषु भोजयित्वा द्विजान्बहून्॥&lt;br&gt;&#xA;विमुञ्चेद्वृषभं नीलं विमुच्येत ततोंऽहसः ॥ १८ ॥&lt;br&gt;&#xA;स्त्रीघ्नश्चापि शिशुघ्नोऽपि शोणक्षेत्रमुपेयिवान् ॥&lt;br&gt;&#xA;व्यतीपाते तिलान्दद्याद्द्विजभ्यो दुरितच्छिदे ॥ १९ ॥&lt;br&gt;&#xA;प्रच्छन्नपापकृच्छोणक्षेत्रेऽस्मिन्नियतेन्द्रियः ॥&lt;br&gt;&#xA;गुप्तदानानि कुर्वीत भवेद्वै गतकल्मषः ॥ 1.3.2.6.२० ॥&lt;br&gt;&#xA;मृषाभाष्यरुणक्षेत्रे षण्मासान्निवसन्व्रती ॥&lt;br&gt;&#xA;शोणाचलेश्वरस्तोत्रपाठेन स्यादकल्मषः ॥ २१ ॥&lt;br&gt;&#xA;कूपादिभेदकृच्छोणक्षेत्रमासाद्य भक्तितः ॥&lt;br&gt;&#xA;तटाकान्खानयेत्तत्र ध्रुवं निर्वृजिनो भवेत् ॥ २२ ॥&lt;br&gt;&#xA;क्षेत्रापहारी देवाय क्षेत्रं दद्यान्महाफलम् ॥&lt;br&gt;&#xA;आरामकण्टकोप्यस्मै दद्यादुद्यानमुत्तमम् ॥ २३ ॥&lt;br&gt;&#xA;गृहापहारी कुर्वीत देवस्यायतनं नवम् ॥&lt;br&gt;&#xA;अंहसा तेन निर्मुक्तः शिवसायुज्यमाप्नुयात् ॥ २४ ॥&lt;br&gt;&#xA;परद्रोही वसञ्छोणक्षेत्रे माहेश्वरान्धनैः ॥&lt;br&gt;&#xA;प्रीणयित्वा पराल्ँलोकान्निःसंशयमवाप्नुयात् ॥ २५ ॥&lt;br&gt;&#xA;पश्वादिमांसभुक्छोणक्षेत्रे पक्षत्रयं व्रती ॥&lt;br&gt;&#xA;प्रीणयेदरुणेशानं सोपहारैर्मनोहरैः ॥ २६ ॥&lt;br&gt;&#xA;त्रिःशोणाचलनाथेति निनदन्ननघो भवेत्॥&lt;br&gt;&#xA;निवसन्नरुणक्षेत्रे पूजयेदरुणेश्वरम् ॥२७॥&lt;br&gt;&#xA;अरुणेश्वरमन्त्रं च जपेन्मोक्षेच्छुरादरात्॥&lt;br&gt;&#xA;यद्यस्याभिहितं तेन पद्भ्यामेव प्रदक्षिणाम्॥२८॥&lt;br&gt;&#xA;कुर्वतारुणशैलस्य तत्प्राप्यं शुभमञ्जसा ॥&lt;br&gt;&#xA;श्रुतेषु स्खलितेष्वत्याहिते दुःस्वप्नदर्शने ॥ २९ ॥&lt;br&gt;&#xA;प्रीत्युत्कर्षेऽपि च बुधैरुच्चार्योऽरुणशङ्करः ॥&lt;br&gt;&#xA;अपि वर्णाश्रमभ्रष्टः शिवद्रोहरतोऽपि वा ॥ 1.3.2.6.३० ॥&lt;br&gt;&#xA;त्रीण्यहान्यरुणक्षेत्रे वसन्मुच्येत पातकैः ॥&lt;br&gt;&#xA;पार्थिवः शिवलोकोऽयं मूर्त्तमेतत्त्रयीशिरः ॥३१ ॥&lt;br&gt;&#xA;एष दक्षिणकैलासो योसावरुणपर्वतः ॥&lt;br&gt;&#xA;अन्येषु सिद्धक्षेत्रेषु तपोभिः सिद्धयो नृणाम् ॥ ३२ ॥&lt;br&gt;&#xA;अस्मिन्स्मरणमात्रेण तारतम्यं विचिन्त्यताम् ॥&lt;br&gt;&#xA;यद्गङ्गायां प्रयागे यत्काश्यां वै पुष्करेषु यत् ॥ ३३ ॥&lt;br&gt;&#xA;कर्म सेतौ च यत्पुंसां शोणक्षेत्रे ततोऽधिकम् ॥&lt;br&gt;&#xA;अग्निष्टोमं वाजपेयं वैराजं सर्वतोमुखम् ॥ ॥ ३४ ॥&lt;br&gt;&#xA;राजसूयाश्वमेधौ च कुर्याच्छोणाचले बुधः ॥&lt;br&gt;&#xA;एकाहं वारुणक्षेत्रे नरो यत्स्यादुपोषितः ॥ ३५ ॥&lt;br&gt;&#xA;तस्य चान्द्रायणशतं भवेत्सान्तपनायुतम् ॥&lt;br&gt;&#xA;षोडशापि महादानान्यरुणक्षेत्रसन्निधौ ॥ ३६ ॥&lt;br&gt;&#xA;अनुष्ठितानि कल्पोक्तं कुर्वन्ति द्विगुणं फलम् ॥ ३७ ॥&lt;br&gt;&#xA;इति नन्दिकेश्वरमुखेन शुश्रुवान्मुनिनन्दनोथ निरयप्रतिक्रियाम्॥&lt;br&gt;&#xA;अभिनन्द्य तं वद दिनर्तुवत्सरप्रमुखार्हणक्रममिति व्यजिज्ञपत् ॥ ३८ ॥ ॥&lt;br&gt;&#xA;इति श्रीस्कान्दे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्य उत्तरार्धे पापापनोदकप्रायश्चित्तवर्णनन्नाम षष्ठोऽध्यायः ॥ ६ ॥ ॥ छ ॥ ॥ ॥&lt;/p&gt;</description>
    </item>
    <item>
      <title>००७ काम्यकर्मवर्णनम्</title>
      <link>https://vishvAsa.github.io/purANam/skanda-purANam/sarva-prastutiH/01_mAheshvara-khaNDaH/3b_aruNAchala-mAhAtmyam/007_kAmyakarmavarNanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/purANam/skanda-purANam/sarva-prastutiH/01_mAheshvara-khaNDaH/3b_aruNAchala-mAhAtmyam/007_kAmyakarmavarNanam/</guid>
      <description>&lt;p&gt;॥ नन्दिकेश्वर उवाच ॥ ॥&lt;br&gt;&#xA;रक्तोत्पलैरर्कवारे यः शोणाद्रीशमर्चयेत् ॥&lt;br&gt;&#xA;अवश्यं तस्य सिध्यन्ति सार्वभौममहर्द्धयः ॥ १ ॥&lt;br&gt;&#xA;सौम्यवारेऽरुणाद्रीशं कस्तूरीकरवीरकैः ॥&lt;br&gt;&#xA;यः पूजयति तस्य स्यात्सत्यलोके सुखासिका ॥ २ ॥&lt;br&gt;&#xA;गुरुवारे सिताम्भोजैः शोणेशं वरिवस्यतः ॥&lt;br&gt;&#xA;जनलोके चिरं वासः सिद्धैः सह भविष्यति ॥ ३ ॥&lt;br&gt;&#xA;चम्पकैर्मल्लिकाभिश्च शुक्रवारे समर्चयेत् ॥&lt;br&gt;&#xA;तपोलोकं प्रपद्येत ब्रह्मर्षिभिरभिष्टुतः ॥ ४ ॥&lt;br&gt;&#xA;सौरिवारे च जातीभिस्समाराध्यारुणेश्वरम् ॥&lt;br&gt;&#xA;न जातु यमलोकानां पापीयानपि कल्पते ॥ ५ ॥&lt;br&gt;&#xA;प्रथमायां तिथौ देवस्योपहारं समर्पयेत् ॥&lt;br&gt;&#xA;यः पायसेन स भवेद्धनधान्यसमृद्धिमान्॥ ६ ॥&lt;br&gt;&#xA;द्वितीयस्यां तिथौ भक्त्या यो दध्यन्नं निवेदयेत् ॥&lt;br&gt;&#xA;स भवेद्भाग्यवाञ्छ्रेष्ठः सोमपाश्च भवेद्ध्रुवम् ॥ ७ ॥&lt;br&gt;&#xA;तृतीयायां च योऽपूपैः शोणेशं परितर्पयेत् ॥&lt;br&gt;&#xA;तस्या व्याहतमारोग्यमाशरीरं भविष्यति ॥ ८ ॥&lt;br&gt;&#xA;चतुर्थ्यामरुणेशाय पूर्णकुम्भोत्करादिकम् ॥&lt;br&gt;&#xA;निवेदयति यस्तस्य भवेत्पूर्णमनोरथः ॥ ९ ॥&lt;br&gt;&#xA;मुद्गौदनं च पञ्चम्यामुपहारं प्रकल्पयेत ॥&lt;br&gt;&#xA;शोणेश्वराय भक्त्या यः स स्यादक्षय्यवैभवः ॥ 1.3.2.7.१० ॥&lt;br&gt;&#xA;षष्ठ्यां गुडौदनं दद्यादरुणाचलशम्भवे ॥&lt;br&gt;&#xA;भक्त्या यस्तस्य सन्तानो न कदाचित्प्रहीयते ॥ ११ ॥&lt;br&gt;&#xA;तिलौदनं यस्सप्तम्यां शोणेशाय समर्पयेत् ॥&lt;br&gt;&#xA;स दीनोऽप्यधमर्णत्वमयत्नेन व्यपोहति ॥ १२ ॥&lt;br&gt;&#xA;अष्टम्यां राजशाल्यन्नं यो दद्याच्छोणशम्भवे ॥&lt;br&gt;&#xA;तस्य सेवां विनापि स्याद्राजलोको वशीकृतः ॥ १३ ॥&lt;br&gt;&#xA;गोधूमान्नं नवम्यां च शोणाद्रीशाय योऽर्पयेत् ॥&lt;br&gt;&#xA;राजयक्ष्मादयस्तस्य न भविष्यन्ति जातु च ॥ १४ ॥&lt;br&gt;&#xA;दशम्यां शोणनाथाय यः करम्भं निवेदयेत् ॥&lt;br&gt;&#xA;स भवेत्सर्वलोकानां सदैव प्रीतिभाजनम् ॥ १५ ॥&lt;br&gt;&#xA;पृथुकैरुपहारान्य एकादश्यां प्रकल्पयेत् ॥&lt;br&gt;&#xA;अरुणाचलनाथस्य स भवेदकुतोभयः ॥ १६ ॥&lt;br&gt;&#xA;द्वादश्यां शोणनाथाय सूपौदननिवेदनम् ॥&lt;br&gt;&#xA;यः करोति भवेत्तस्य निर्विघातो मनोरथः ॥ १७ ॥&lt;br&gt;&#xA;यः सक्तूनरुणेशाय त्रयोदश्यां समर्पयेत् ॥&lt;br&gt;&#xA;तस्या व्याकुलचित्त्वमश्रान्तमपि जायते ॥ १८ ॥&lt;br&gt;&#xA;अर्पयेच्छोणनाथाय फलानि विविधानि यः ॥&lt;br&gt;&#xA;चतुर्दश्यां स मूढोऽपि सिद्धसारस्वतो भवेत् ॥ १९ ॥&lt;br&gt;&#xA;यः पौर्णमास्यां शोणाद्रिनाथाय विनिवेदयेत् ॥&lt;br&gt;&#xA;पनसस्य फलं तस्य चक्षूरोगो न जायते ॥ 1.3.2.7.२० ॥&lt;br&gt;&#xA;कुह्वां च सङ्गमे भक्त्या कन्दमूलादि योऽर्पयेत् ॥&lt;br&gt;&#xA;शोणाचलेश्वरायास्य तुष्यन्ति पितरः किल ॥ २१ ॥&lt;br&gt;&#xA;अश्विन्यामरुणेशाय दद्याद्वासांसि भक्तिमान् ॥&lt;br&gt;&#xA;भरण्यामरुणेशाय दद्यादाभरणान्यपि ॥ २२ ॥&lt;br&gt;&#xA;कृत्तिकासु प्रदीपांश्च रोहिण्यां रौप्यमर्पयेत् ॥&lt;br&gt;&#xA;मृगशीर्षे मलयजमार्द्रायां हरिचन्दनम् ॥ २३ ॥&lt;br&gt;&#xA;पुनर्वसौ मृगमदं पुष्ये कर्पूरमर्पयेत् ॥&lt;br&gt;&#xA;काश्मीरोद्भवमाश्लेषे मघायां तुहिनोदकम् ॥ २४ ॥&lt;br&gt;&#xA;ताम्बूलं पूर्वफाल्गुन्यां धूपमुत्तरफाल्गुने ॥&lt;br&gt;&#xA;कालागुरूंश्च हस्तर्क्षे चित्रायां यक्षकर्दमम् ॥ २५ ॥&lt;br&gt;&#xA;स्वात्यां सुवासिनीवृन्दं विशाखायां प्रकीर्णकम् ॥&lt;br&gt;&#xA;मैत्रे मुक्तातपत्रं च ज्येष्ठायां धैनुकान्यपि ॥ २६ ॥&lt;br&gt;&#xA;मूले मुक्तासरान्पूर्वाषाढे मुकुटमर्पयेत् ॥&lt;br&gt;&#xA;रत्नानि चोत्तराषाढे श्रवणे भद्रपीठिकाम् ॥ २७ ॥&lt;br&gt;&#xA;अष्टापदं धनिष्ठायां वासः शतभिषज्यपि ॥&lt;br&gt;&#xA;पूर्वाभाद्रपदे भोगानुत्तरायां तुरङ्गमान् ॥ २८ ॥&lt;br&gt;&#xA;रेवत्यां च रथं हैमं प्रदद्याच्छोणशम्भवे ॥&lt;br&gt;&#xA;दद्यात्कृत्वा महापूजां तत एवार्पयेन्नरः ॥ २९ ॥&lt;br&gt;&#xA;पूज्यो राशिषु मेषादिष्वरुणेथो विशेषतः ॥&lt;br&gt;&#xA;सिन्दुवारैः कुरबकैः ककुभैः पाटलैः क्रमात् ॥ 1.3.2.7.३० ॥&lt;br&gt;&#xA;कुटजैर्नीपकुसुमैर्जीवन्तीमल्लिकादिभिः ॥&lt;br&gt;&#xA;सरोरुहैर्दमनकैर्नद्यावर्तसरोरुहैः ॥ ३१ ॥&lt;br&gt;&#xA;पञ्चामृतेन स्नपयन्नुभयोरुपरागयोः ॥&lt;br&gt;&#xA;पञ्चाक्षरेण कुर्वीत शोणनाथस्य भक्तितः ॥ ३२ ॥&lt;br&gt;&#xA;स्नपनं पञ्चगव्येन द्वयोरयनयोरपि ॥&lt;br&gt;&#xA;षडक्षरेण कुर्वीत गव्येन स्नपनक्रियाम् ॥ ३३ ॥&lt;br&gt;&#xA;प्रणवेनैव कुर्वीत क्षीरेण स्नपनक्रियाम् ॥&lt;br&gt;&#xA;अरुणाचलनाथस्य भक्त्या विषुवयोर्द्वयोः ॥॥ ३४ ॥&lt;br&gt;&#xA;प्राह्णे स्याद्रुद्रतुलसी मध्याह्ने कृतमालकम् ॥&lt;br&gt;&#xA;अपराह्णे मल्लिका च शोणाद्रीशस्य शस्यते ॥३५॥&lt;br&gt;&#xA;अद्धोदये च स्नपयेत्सहस्रकलशोदकैः ॥&lt;br&gt;&#xA;शतरुद्रीयमुच्चार्य श्रीशोणाचलशम्भवे ॥ ३६ ॥&lt;br&gt;&#xA;शिवरात्रौ विशेषेण त्रिशिखैर्बिल्वपत्रकैः ॥&lt;br&gt;&#xA;कमलैः कर्णिकारैश्च जागरूको यतेन्द्रियः ॥ ३७ ॥&lt;br&gt;&#xA;गीतवादित्रनृत्यैश्च दिव्यागमविधानतः ॥&lt;br&gt;&#xA;पूजयेदपवर्गार्थं शोणशैले महेश्वरम् ॥ ३८ ॥&lt;br&gt;&#xA;मासि पौषे च देवस्य कुर्यादाग्नेयमुत्सवम् ॥&lt;br&gt;&#xA;नवान्नैरुपदंशाद्यैर्व्याहृतीरुच्चरन्बुधः ॥ ३९ ॥&lt;br&gt;&#xA;वैशाखे च विशाखायां शिवतन्त्रानुसारतः॥&lt;br&gt;&#xA;शोणाचलेश्वरस्यास्य कुर्याद्दमनकोत्सवम् ॥ 1.3.2.7.४० ॥&lt;br&gt;&#xA;प्राबोधिक मार्गशीर्षे प्रातर्निर्माय सामभिः ॥&lt;br&gt;&#xA;महापूजां प्रकुर्वीत शोणशैलस्य भक्तिमान् ॥ ४१ ॥&lt;br&gt;&#xA;शनिप्रदोषेष्वार्द्रासु व्यतीपातेषु पर्वसु ॥&lt;br&gt;&#xA;सोमार्कवारयोश्चार्चेच्छोणाद्रीशं यथागमम ॥ ४२ ॥&lt;br&gt;&#xA;दीक्षोपनयनोद्वाहपुत्रजन्मादिकेष्वपि ॥&lt;br&gt;&#xA;विशेषपूजां कुर्वीत शोणनाथस्य भक्तिमान् ॥ ४३ ॥&lt;br&gt;&#xA;अपि स्वजन्मनक्षत्रे सम्पत्स्वापत्सु भीतिषु ॥&lt;br&gt;&#xA;प्रवेशनिर्गमनयोश्चार्चनीयोऽरुणेश्वरः ॥ ४४ ।&lt;br&gt;&#xA;व्रतिचक्रागमे पादबन्धने नववैभवे ॥&lt;br&gt;&#xA;अरुणेशार्चनं कुर्यादभियानेषु च द्विषाम्॥ ४५॥&lt;br&gt;&#xA;स्मरेदतिदवीयांश्चेत्पश्येत्पर्यन्तगो यदि ॥&lt;br&gt;&#xA;स्थितश्चेदरुणक्षेत्रे त्रिकालं पूजयेच्छिवम् ॥ ४६ ॥&lt;br&gt;&#xA;किमन्यद्वद वत्सेति उद्धृत्य भुजमुच्यते ॥&lt;br&gt;&#xA;अरुणक्षेत्रतो नान्यदलं स्वर्गापवर्गयोः ॥ ४७ ॥&lt;br&gt;&#xA;स्मरणेन मनःश्रोत्रे श्रवणाद्दर्शनादृशौः ॥&lt;br&gt;&#xA;जिह्वां च कीर्त्तनाच्छोणक्षेत्रं सद्यः पुनात्यलम्॥ ४८ ॥&lt;br&gt;&#xA;अरुणेस्मिन्महाक्षेत्रे देहिभिर्लब्धजन्मभिः ॥&lt;br&gt;&#xA;जीवद्भिर्लभ्यते भोगो मोक्षश्चोन्मुक्तजीवितैः । ४९ ॥&lt;br&gt;&#xA;अन्यत्र मुक्तदेहानामप्यत्र श्राद्धकर्मणा ॥&lt;br&gt;&#xA;अपि पापात्मनां पुंसामपवर्गो भविष्यति ॥ 1.3.2.7.५० ॥&lt;br&gt;&#xA;अयोध्यां मथुरां मायां काशीं काञ्चीमवन्तिकाम् ॥&lt;br&gt;&#xA;द्वारकां चारुणक्षेत्रमतिशेते न संशयः ॥ ५१ ॥&lt;br&gt;&#xA;इत्युक्तवन्तं च शिलादपुत्रं मृकण्डुसूनुः पुनरप्युवाच ॥&lt;br&gt;&#xA;माहात्म्यमेतन्महनीयकीर्ते भूयोपि पृच्छामि वदस्व मह्यम् ॥ ५२ ॥&lt;br&gt;&#xA;इति श्रीस्कान्दे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्य उत्तरार्धे काम्यकर्मवर्णनं नाम सप्तमोऽध्यायः॥ ७ ॥ ॥&lt;/p&gt;</description>
    </item>
    <item>
      <title>००८ सृष्टिवणर्नम्</title>
      <link>https://vishvAsa.github.io/purANam/skanda-purANam/sarva-prastutiH/01_mAheshvara-khaNDaH/3b_aruNAchala-mAhAtmyam/008_sRShTivaNarnam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/purANam/skanda-purANam/sarva-prastutiH/01_mAheshvara-khaNDaH/3b_aruNAchala-mAhAtmyam/008_sRShTivaNarnam/</guid>
      <description>&lt;p&gt;॥ नन्दिकेश्वर उवाच ॥ ॥&lt;br&gt;&#xA;अरुणाचलमाहात्म्यं विस्तरात्परिपृच्छता ॥&lt;br&gt;&#xA;मार्कण्डेय त्वया मन्ये मयि न्यस्तो महान्भरः ॥ १ ॥&lt;br&gt;&#xA;स्थाने कुतूहलाक्षिप्तं मनस्तव महामते ॥&lt;br&gt;&#xA;यः शोणाद्रीशचरितं न वेत्ति स नरः पशुः ॥ २ ॥&lt;br&gt;&#xA;कथं वा शक्यते वक्तुं जानानरपि कार्त्स्न्यतः ॥&lt;br&gt;&#xA;शोणाचलजुषः शम्भोर्माहात्म्यं महितोदयम् ॥३॥&lt;br&gt;&#xA;कथं वा श्रुतमप्येतदाश्चर्यरसभावितैः ॥&lt;br&gt;&#xA;अशेषमवधार्येत प्रज्ञावत्प्रवरैरपि ॥४॥&lt;br&gt;&#xA;इदानीं स्मर चित्रं तु चरित्रं स्मरवैरिणः ॥&lt;br&gt;&#xA;परामृतानुभूत्येव सत्यं नृत्यति मे मनः ॥ ५ ॥&lt;br&gt;&#xA;अद्भुतं शिवचारित्रमास्कन्दितमनोहरम् ॥&lt;br&gt;&#xA;मम वर्णयितुं कार्त्स्न्यान्नैव शक्नोति शेमुषी ॥ ६ ॥&lt;br&gt;&#xA;तथाप्येष प्रवक्ष्येऽहमंशांशेन यथामति ॥&lt;br&gt;&#xA;पुण्यं शोणाद्रिनाथस्य माहात्म्यं श्रूयतां मुने ॥ ७ ॥&lt;br&gt;&#xA;पुरादिदेवकल्पादौ निर्विकल्पो महेश्वरः ॥&lt;br&gt;&#xA;स्वेच्छया सकलं विश्वं पुनरप्युदभावयत् ॥ ८ ॥&lt;br&gt;&#xA;उद्भावितं च तद्विश्वं स्रष्टुं पातुं च सर्वदा ॥&lt;br&gt;&#xA;अन्विच्छन्नादिदेवोऽसौ ब्रह्मविष्णू विनिर्ममे ॥ ९ ॥&lt;br&gt;&#xA;असृजद्दक्षिणाङ्गेन त्र्यम्बकः परमेष्ठिनम् ॥&lt;br&gt;&#xA;विष्टरश्रवसं देवो वामाङ्गेन च सृष्टवान् ॥ 1.3.2.8.१० ।&lt;br&gt;&#xA;ब्रह्माणं रजसा विष्णुं सत्त्वेन समयूयुजत् ॥&lt;br&gt;&#xA;नियुक्तौ देवदेवेन तौ विरञ्च्यच्युतावुभौ ॥ ११ ॥&lt;br&gt;&#xA;ईशाते सर्वजगतां सृष्टिरक्षाविधानयोः ॥&lt;br&gt;&#xA;मनसैव मरीच्यादीन्ससर्ज ब्राह्मणान्दश ॥ १२ ॥&lt;br&gt;&#xA;दक्षं च दक्षिणाङ्गुष्ठात्सृष्ट्यै प्रावर्तयद्विधिः ॥&lt;br&gt;&#xA;मुखेन ब्राह्मणान्दोर्भ्यां क्षत्रियानूरुतो विशः ॥ १३ ॥&lt;br&gt;&#xA;शूद्रांश्च पद्भ्यां निरमात्स्वयं च कमलासनः ॥&lt;br&gt;&#xA;मरीचितनयाज्जज्ञुः कश्यपादसुरास्सुराः ॥ १४ ॥&lt;br&gt;&#xA;मरुतः फणिनो गृध्रा गन्धर्वासरसोऽपि च ॥&lt;br&gt;&#xA;मनुश्च यस्य सन्तानो मानवोऽयं प्रवर्त्तते ॥ १५ ॥&lt;br&gt;&#xA;नानाज्ञातित्वमापाद्य नानाकर्मप्रवर्तकाः ॥&lt;br&gt;&#xA;अत्रेश्च समभूदार्षं क्षात्रं च द्विविधं कुलम् ॥ १६ ॥&lt;br&gt;&#xA;पुलस्त्यपुलहाभ्यां च जज्ञिरे यक्षराक्षसाः ॥&lt;br&gt;&#xA;उतथ्यगीष्पतिमुखा जज्ञिरेंऽगिरिसो मुनेः ॥ १७ ॥&lt;br&gt;&#xA;भृगोरग्निः समुदभूच्च्यवनाद्यास्तथर्षयः ॥&lt;br&gt;&#xA;वसिष्ठप्रमुखेभ्यश्च सम्बभूबुर्महर्षयः ॥&lt;br&gt;&#xA;यत्पुत्रपौत्रैर्भुवनमिदमापूर्यतेऽखिलम् ॥ १८ ॥&lt;br&gt;&#xA;एवं ब्रह्माऽऽत्मजैः स्वीयैरिदमापूरयज्जगत् ॥&lt;br&gt;&#xA;कालेन वैभवेनापि विसस्मार महेश्वरम् ॥ १९ ॥&lt;br&gt;&#xA;अच्युतोऽपि भृगोः पुत्रीमुद्वाह्य कमलालयाम् ॥&lt;br&gt;&#xA;मत्स्यादिरूपो जगति भवन्नास्मरदीश्वरम् ॥ 1.3.2.8.२० ॥&lt;br&gt;&#xA;सृष्टिस्थितिभ्यां द्रुहिणाब्जनाभौ स्वाधीनतां नूनमुपागताभ्याम् ॥&lt;br&gt;&#xA;अतीव गर्वं दधतुर्न कस्य मदोऽधिकारेण भवेन्नरस्य ॥ २१ ॥&lt;br&gt;&#xA;इति श्रीस्कान्दे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्य उत्तरार्धे सृष्टिवणर्नन्नामाष्टमोऽध्यायः ॥ ८ ॥ छ ॥&lt;/p&gt;</description>
    </item>
    <item>
      <title>००९ शिवविष्णुविवादवर्णनम्</title>
      <link>https://vishvAsa.github.io/purANam/skanda-purANam/sarva-prastutiH/01_mAheshvara-khaNDaH/3b_aruNAchala-mAhAtmyam/009_shivaviShNuvivAdavarNanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/purANam/skanda-purANam/sarva-prastutiH/01_mAheshvara-khaNDaH/3b_aruNAchala-mAhAtmyam/009_shivaviShNuvivAdavarNanam/</guid>
      <description>&lt;p&gt;॥ नन्दिकेश्वर उवाच ॥ ॥&lt;br&gt;&#xA;अहमेव प्रभुरिति प्ररूढाधिकगर्वयोः ॥&lt;br&gt;&#xA;विरञ्च्यप्युतयोरासीद्विवादो मोहसम्भवः ॥ १ ॥&lt;br&gt;&#xA;रजोविकाराभ्यधिको बाह्ये नील इवोत्थितः ॥&lt;br&gt;&#xA;विश्वसृष्टिकरो विष्णुं विरञ्च्योऽब्रूत गर्वतः ॥ २ ॥&lt;br&gt;&#xA;॥ ब्रह्मोवाच ॥ ॥&lt;br&gt;&#xA;कथं त्वमधिकश्चासि विष्णो जनयितुर्मम ॥&lt;br&gt;&#xA;पितामहस्य लोकानां किमेवमतिमोहितः ॥ ३ ॥&lt;br&gt;&#xA;त्वत्त एवोदितौ दैत्यौ निहत्य मधुकैटभौ ॥&lt;br&gt;&#xA;दैत्यारिरिति मुग्ध त्वं गर्वं वहसि केशव ॥ ४ ॥&lt;br&gt;&#xA;त्वामेव सृजतो नित्यं बहुधा मम वेधसः ॥&lt;br&gt;&#xA;अद्याप्यायासजां पीडां न परित्यजतः करौ ॥ ५ ॥&lt;br&gt;&#xA;मम श्रमाम्भसोद्भूते महाम्भोधौ निमज्जतः ॥&lt;br&gt;&#xA;नैयग्रोधं न चोत्पन्नं कुतस्तेऽस्त्ववलम्बनम्॥ ६ ॥&lt;br&gt;&#xA;मदुपज्ञे महाम्भोधौ स्रवते कोऽपि पन्नगः ॥&lt;br&gt;&#xA;तदाश्रयस्त्वमूर्ध्वं ते पद्मं तच्चासनं मम ॥ ७ ॥&lt;br&gt;&#xA;कुतस्तमोमये ब्रूहि त्वयि सत्त्वगुणोदयः॥&lt;br&gt;&#xA;स वेत्सि किं त्वं प्रकृतिं निद्राजडिमनिर्भरः ॥ ८ ॥&lt;br&gt;&#xA;जलाशये प्रस्वपता दैत्यभीत्या जनार्दन ॥&lt;br&gt;&#xA;कथं त्वया रक्षितासौ मदधीना जगत्त्रयी ॥ ॥ ९ ॥&lt;br&gt;&#xA;चतुर्भ्यो मम वक्त्रेभ्यो वेदाः समुदयं गताः ॥&lt;br&gt;&#xA;चैतन्यरूपिणी शक्तिः कलत्रं मे सरस्वती ॥ 1.3.2.9.१० ॥&lt;br&gt;&#xA;मया हि सृज्यते विश्वमिदं स्थावरजङ्गमम् ॥&lt;br&gt;&#xA;रक्ष्यते च तदिन्द्राद्यैर्मामकैःपुत्रपौत्रकैः॥११॥&lt;br&gt;&#xA;ततः कथय वैकुण्ठ मन्नियोज्येषु कश्चन ॥&lt;br&gt;&#xA;जगतामीश्वरान्मत्तः कथं नामातिरिच्यसे ॥१२॥&lt;br&gt;&#xA;॥ ॥ नन्दिकेश्वर उवाच ॥ ॥&lt;br&gt;&#xA;इत्थं सरोषसंरम्भे विधौ पौरुषभाषिणि ॥&lt;br&gt;&#xA;नारायणोऽपि सासूयं स्मित्वैवं समभाषत ॥ १३ ॥ ॥&lt;br&gt;&#xA;॥ विष्णुरुवाच ॥ ॥&lt;br&gt;&#xA;विरञ्चे मुञ्च संरम्भं वृथा खलु विकत्थसे ॥&lt;br&gt;&#xA;नाभीसरोजसञ्जातो मम त्वमवधारय ॥ १४ ॥&lt;br&gt;&#xA;योगनिद्रां मयोन्मुच्य पुरा ह मधुकैटभौ ॥&lt;br&gt;&#xA;न चेद्यन्मथितौ ताभ्यां तथैव स्याः प्रणाशितः ॥ १५ ॥&lt;br&gt;&#xA;सोमकप्रमुखान्दैत्यान्हन्तुमात्मेच्छया मम ॥&lt;br&gt;&#xA;धृतमत्स्यादिरूपस्य को वान्यः सृष्टिकारणम् ॥ १६ ॥&lt;br&gt;&#xA;न किञ्चिदपि पश्यन्ति रजसारूढदृष्टयः ॥&lt;br&gt;&#xA;रजोमयेन भवता किं निरूपयितुं क्षमम् ॥ १७ ॥&lt;br&gt;&#xA;अविनाभाविनी शक्तिर्ननु मे पद्मवासिनी ॥&lt;br&gt;&#xA;यस्याः कटाक्षमात्रेण जगवितयमेधते ॥ १८ ॥&lt;br&gt;&#xA;भूतान्यमूनि कालोऽयमात्मनोप्यहमेव हि ॥&lt;br&gt;&#xA;मया विरहितं कि वा त्रिषु लोकेषु विद्यते ॥ १९ ॥&lt;br&gt;&#xA;प्र आदित्या वसवो रुद्रा दिक्पाला मनवोऽप्यहम् ॥&lt;br&gt;&#xA;भूर्भुवःस्वस्त्रयीमेनां मदधीनां विचिन्तय ॥ 1.3.2.9.२० ॥&lt;br&gt;&#xA;ममैव विनियोगेन सृष्टिशक्तिः स्वयं स्थिता ॥&lt;br&gt;&#xA;तन्मे त्रैलोक्यनाथस्यकि त्वञ्ज्येष्ठः समोऽथवा ॥ २१ ॥ ॥ ॥&lt;br&gt;&#xA;॥ नन्दिकेश्वर उवाच ॥ ॥&lt;br&gt;&#xA;एवं मोहान्धमनसोरन्योन्यं प्रतिगर्जतोः ॥&lt;br&gt;&#xA;ययावनल्पसमयःसवर्तसदृशस्तयो. ॥ २२ ॥&lt;br&gt;&#xA;उदयास्तमयौ स्यातां न तदा चन्द्रसूर्ययोः ॥&lt;br&gt;&#xA;नक्षत्राणि च ताराश्च ग्रहाश्च क्षीणतां ययुः ॥ २३ ॥&lt;br&gt;&#xA;नाववुर्मरुतो वा न जज्वलुर्जातवेदसः ॥&lt;br&gt;&#xA;नान्तरिक्षं न च क्षोणी न दिशोऽपि चकाशिरे ॥ २४ ॥&lt;br&gt;&#xA;समुद्राश्चुक्षुभुस्सर्वे पर्वताश्च चकम्पिरे ॥&lt;br&gt;&#xA;औषध्यः शोषमासेदुरवसेदुश्च जन्तवः ॥ २५ ॥&lt;br&gt;&#xA;पक्षमासर्तुवर्षादिकालस्य नियमो गतः ॥&lt;br&gt;&#xA;अहोरात्रव्यवस्थापि प्रणाश समुपाययौ ॥ २६ ॥&lt;br&gt;&#xA;इन्द्रादयो लोकपाला मरीच्याद्या महर्षयः ॥&lt;br&gt;&#xA;सर्वेप्यकाले सम्प्राप्तं कल्पान्तं मेनिरे तदा ॥ २७ ॥&lt;br&gt;&#xA;एवं जाते महाक्षोभे भूताक्रन्दप्रचोदितः ॥&lt;br&gt;&#xA;भूतनाथो जगज्जातमविद्यायामबुध्यत ॥ २८ ॥&lt;br&gt;&#xA;व्यचिन्तयच्च विश्वात्मा विश्वसंरक्षणोद्यतः ॥&lt;br&gt;&#xA;अवाह्यया दृशाऽपश्यदनयोमोहकारणम् ॥ २९ ॥&lt;br&gt;&#xA;स्वामिनं सकलैश्वर्यदातारं मां मदोद्धतौ ॥&lt;br&gt;&#xA;विस्मृत्य स्वं स्वमेवैतावमंसेतां जगत्प्रभू ॥ 1.3.2.9.३० ॥&lt;br&gt;&#xA;अहो मोहस्य माहात्म्यं वदिमौ द्रुहिणाच्युतौ ॥&lt;br&gt;&#xA;जानानावपि मां सम्यगभूतामेवमुद्धतौ ॥ ३१ ॥&lt;br&gt;&#xA;अज्ञानतिमिरोद्भूति दूषिताशयलोचनः ॥&lt;br&gt;&#xA;जनः प्राप्तं स्तुतमपि प्रायो वस्तु न पश्यति ॥ ३२ ॥&lt;br&gt;&#xA;कृतापराधावप्येतौ निमग्नौ मोहसागरे ॥&lt;br&gt;&#xA;मया नोपेक्षणीयौ हि लोकानां हितकाम्यया ॥ ३३ ॥&lt;br&gt;&#xA;इति निश्चित्य मनसा माया वैवश्यमेतयोः ॥&lt;br&gt;&#xA;देवो दयामहाम्भोधिर्व्यपोहयितुमैहत ॥ ३४ ॥&lt;br&gt;&#xA;अहोऽनुकम्पा तरुणेन्दुमौलेः स्वभावसिद्धा भुवनत्रयेऽस्मिन् ॥&lt;br&gt;&#xA;असौ प्रमोहाम्बुधिमध्यतोभूदाविर्निरस्तावपि धातृविष्णू ॥ ३५ ॥&lt;br&gt;&#xA;इति श्रीस्कान्दे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्य उत्तरार्धे शिवविष्णुविवादवर्णनन्नाम नवमोऽध्यायः ॥ ९ ॥&lt;/p&gt;</description>
    </item>
    <item>
      <title>०१० तेजोमयलिङ्गप्रादुर्भाववर्णनम्</title>
      <link>https://vishvAsa.github.io/purANam/skanda-purANam/sarva-prastutiH/01_mAheshvara-khaNDaH/3b_aruNAchala-mAhAtmyam/010_tejomayalingaprAdurbhAvavarNanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/purANam/skanda-purANam/sarva-prastutiH/01_mAheshvara-khaNDaH/3b_aruNAchala-mAhAtmyam/010_tejomayalingaprAdurbhAvavarNanam/</guid>
      <description>&lt;p&gt;॥ ॥ मार्कण्डेय उवाच ॥ ॥&lt;br&gt;&#xA;आज्ञापय विभो मह्यं यथा शम्भुः सनातनः ॥&lt;br&gt;&#xA;अनुजग्राह मोहान्धो वैकुण्ठपरमेष्ठिनौ ॥ १ ॥&lt;br&gt;&#xA;॥ नन्दिकेश्वर उवाच ॥ ॥&lt;br&gt;&#xA;शृणुष्व सर्वं वक्ष्यामि विस्तरेण यथातथम् ॥&lt;br&gt;&#xA;यदेव देवो विदधे दयया भक्तवत्सलः ॥ २ ॥&lt;br&gt;&#xA;अथोदस्थात्तयोर्मध्ये तथा विवदमानयोः ॥&lt;br&gt;&#xA;ज्योतिःस्तम्भत्वमभ्येत्य रोदोरन्ध्रनिरोधकः ॥ ३ ॥&lt;br&gt;&#xA;महता जृम्भमाणेन तस्य ब्रह्माण्डभेदिनः ॥&lt;br&gt;&#xA;अन्तरिक्षमतिश्यामं समुत्क्षिप्तमिवाभवत ॥ ४ ॥&lt;br&gt;&#xA;विष्वग्विवर्णता तस्य ज्योतिर्लिङ्गस्य तेजसा ॥&lt;br&gt;&#xA;दिशो विरेजिरे सद्यो दूरविस्तारिता इव ॥ ५ ॥&lt;br&gt;&#xA;तीव्रैस्तस्य महाज्वालैः शोषिता इव सागराः ॥&lt;br&gt;&#xA;विमुक्तवीचिसङ्क्षोभाः स्वामेव प्रकृतिं ययुः ॥ ६ ॥&lt;br&gt;&#xA;व्यद्योतन्त दिवि प्राग्वद्वहास्तारागणैः सह ॥&lt;br&gt;&#xA;तेजःस्तम्भात्समुद्भिन्नाः स्फुलिङ्गा इव केचन ॥७॥&lt;br&gt;&#xA;तेजसा तस्य शोणेन गैरिकेणेव रञ्जिताः ॥&lt;br&gt;&#xA;भौमरविश्रियं सर्वेऽप्यवहन्नवनीभृतः ॥८॥&lt;br&gt;&#xA;समुद्रास्तत्प्रतिच्छायानिर्भराश्लिष्ट यादसः ॥&lt;br&gt;&#xA;पद्मरागशिलाखण्डे घटिता इव रेजिरे ॥ ९ ॥&lt;br&gt;&#xA;प्रवालगुच्छैः प्रत्यग्रैर्लम्बिता इव पादपाः ॥&lt;br&gt;&#xA;नद्यश्च निर्भरोत्फुल्लकह्लारा इव रेजिरे॥ 1.3.2.10.१० ॥&lt;br&gt;&#xA;मही कुङ्कुमलिप्तेव दिशः सिन्दूरिता इव ॥&lt;br&gt;&#xA;सर्वारुणमिव व्योम समगत्प्रत्यदृश्यत ॥ ११ ॥&lt;br&gt;&#xA;ब्रह्माण्डकर्परमभूत्तन्महः पूरितान्तरम् ॥&lt;br&gt;&#xA;शोणितेनेव सम्पूर्णं कपालं कृत्तिवाससः ॥ १२ ॥&lt;br&gt;&#xA;एवं प्रवर्द्धमानेन तेजःस्तम्भेन तेन च ॥&lt;br&gt;&#xA;अरुणाकारतां भेजे विश्वं स्थावरजङ्गमम् ॥ १३ ॥&lt;br&gt;&#xA;तेजोलिङ्गं तदाश्चर्यं दृष्ट्वा त्यक्तमिथः क्रुधौ ॥&lt;br&gt;&#xA;अचिन्तयेतामेकैकं चतुर्मुखचतुर्भुजौ ॥ १०२ ॥&lt;br&gt;&#xA;किमेष वसुधां भित्त्वा शेषादीनां फणाभृताम् ॥&lt;br&gt;&#xA;फणामाणिक्यमहसां राशिरुन्मुखतां गतः ॥ १५ ॥&lt;br&gt;&#xA;किं वा कल्पान्तसुलभप्रादुर्भावाः प्रभाकराः ॥&lt;br&gt;&#xA;द्वादशापि नभोभूम्योर्मध्ये युगपदुत्थिताः ॥ १६ ॥&lt;br&gt;&#xA;आहोस्विन्मेघ सङ्घर्षाद्वितता व्योममध्यतः॥&lt;br&gt;&#xA;अन्योन्यं मिलिताः क्षिप्रा निपतन्त्यवनीतले ॥ १७ ॥&lt;br&gt;&#xA;प्रतिघ्नन्नेष तेजोभिरक्ष्णोः शक्तिमनुक्षणम् ॥&lt;br&gt;&#xA;स्वनिर्विशेषिताशेषभूतजालः प्रवर्द्धते ॥ १८ ॥&lt;br&gt;&#xA;एष उद्दीप्यमानोऽपि सन्तापाय न कल्पते ॥&lt;br&gt;&#xA;नेदीयांस्यपि भूतानि न निर्दहति वह्निवत् ॥ १९ ॥&lt;br&gt;&#xA;एतस्य कान्तिसङ्क्रान्त्या जगदेव न केवलम् ॥&lt;br&gt;&#xA;मदीयमपि शोणत्वमनुप्राप्तमहो वपुः ॥ 1.3.2.10.२० ॥&lt;br&gt;&#xA;कस्मादेष समुत्पन्नः किं मूलः किमुपाधिकः ॥&lt;br&gt;&#xA;कुतस्त्यः किमुपादानः कया भक्त्या प्रकाशते ॥ २१ ॥&lt;br&gt;&#xA;कियानवधिरेतस्य विष्वक्तिर्यगधोर्ध्वतः ॥&lt;br&gt;&#xA;अवगाढश्च पातालं कियन्मात्रमसाविति ॥ २२ ॥&lt;br&gt;&#xA;तदेतदखिलं ज्ञातुं मनः पर्युत्सुकं मुहुः ॥&lt;br&gt;&#xA;इच्छत्युत्पतितुं व्योम प्रवेष्टुं च रसातलम् ॥ २३ ॥&lt;br&gt;&#xA;इति चिन्ताभराक्रान्तौ तेजःस्तम्भावलोकनात् ॥&lt;br&gt;&#xA;उभावप्यवकुलितौ वैकुण्ठपरमेष्ठिनौ ॥ २४ ॥&lt;br&gt;&#xA;अभाषत च गोविन्दः सुतरामेव गर्वितम् ॥&lt;br&gt;&#xA;हिरण्यगर्भमालोक्य स्मयमानमुखाम्बुजः ॥ २५ ॥&lt;br&gt;&#xA;॥ विष्णुरुवाच ॥ ॥&lt;br&gt;&#xA;अयमेवावयोर्ब्रह्मन्नन्योन्योत्कर्षकाङ्क्षिणोः ॥&lt;br&gt;&#xA;सत्यमेव परीक्षायै निकषः समुपस्थितः ॥ २६ ॥।&lt;br&gt;&#xA;अमुष्य तेजसां राशेरपरिच्छेद्यसम्पदः ॥&lt;br&gt;&#xA;आद्यन्तौ ज्ञातुमेकेन न शक्यं ध्रुवमावयोः ॥ २७ ॥&lt;br&gt;&#xA;यः पश्येन्मूलमग्रं वा तेजसोस्य स्वयम्भुवः ॥&lt;br&gt;&#xA;स एव नावभ्यधिको जगतां नाथकोऽपि सः ॥ २८ ॥&lt;br&gt;&#xA;॥ नन्दिकेश्वर उवाच ॥ ॥&lt;br&gt;&#xA;इत्युभावपि विनिश्चिताशयौ मूलमग्रमपि तस्य वीक्षितुम् ॥&lt;br&gt;&#xA;तेजसोतिमहतो बभूवतुः स्पर्धया विरचितोद्यमौ मिथः ॥ २९ ॥&lt;br&gt;&#xA;इति श्रीस्कान्दे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्य उत्तरार्धे ब्रह्मविष्ण्वोर्मध्ये तेजोमयलिङ्गप्रादुर्भाववर्णनन्नाम दशमोऽध्यायः ॥ १० ॥&lt;/p&gt;</description>
    </item>
    <item>
      <title>०११ लिङ्गाधोभागशोधनवर्णनम्</title>
      <link>https://vishvAsa.github.io/purANam/skanda-purANam/sarva-prastutiH/01_mAheshvara-khaNDaH/3b_aruNAchala-mAhAtmyam/011_lingAdhobhAgashodhanavarNanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/purANam/skanda-purANam/sarva-prastutiH/01_mAheshvara-khaNDaH/3b_aruNAchala-mAhAtmyam/011_lingAdhobhAgashodhanavarNanam/</guid>
      <description>&lt;p&gt;॥ नन्दिकेश्वर उवाच ॥ ॥&lt;br&gt;&#xA;अथ हंसाकृतिं व्योमपदवीलङ्घनक्षमाम् ॥&lt;br&gt;&#xA;भेजे विरञ्चिस्तस्याग्रं द्रक्ष्यामीति कृतोद्यमः ॥ १ ॥&lt;br&gt;&#xA;जग्राह विष्णुर्वाराहं विग्रहं दृढविग्रहः ॥&lt;br&gt;&#xA;विश्वम्भराविनिर्भेद क्रीडासुलभवैभवम् ॥ २ ॥&lt;br&gt;&#xA;मूलं तस्य परिज्ञाय प्रत्यावर्तितुमुत्सुकः ॥&lt;br&gt;&#xA;कृत्रिमस्तब्धरोमैष दंष्ट्राभ्यामभिनन्महीम्॥३॥&lt;br&gt;&#xA;विदारयन्स पोत्रेण भूतधात्रीमवाङ्मुखः ॥&lt;br&gt;&#xA;महावराहो ददृशे तेजस्तम्भं नमन्निव ॥&lt;br&gt;&#xA;क्रीडाक्रोडकठोरेण कण्ठघोषेण पूरयन् ॥&lt;br&gt;&#xA;पातालं बहुलोत्साहः प्रवेष्टुमुपचक्रमे ॥५ ॥&lt;br&gt;&#xA;विवेश यत्रयत्रासौ तत्रतत्र तथास्थितम् ॥&lt;br&gt;&#xA;अवैक्षिष्टानलस्तम्भं तमेव कुहनाकिटिः ॥६॥&lt;br&gt;&#xA;विदारितान्महीरन्धात्प्रत्यदृश्यन्त भोगिनः ॥&lt;br&gt;&#xA;प्ररोहा इव शेषाद्यास्तेजःस्तम्भस्य केचन ॥७॥&lt;br&gt;&#xA;प्रत्यदृश्यत हेमाद्रेर्मूल कन्द इव स्थितः ॥&lt;br&gt;&#xA;आधारतां गतो दृष्टो ह्यच्युतेनादिकच्छपः ॥ ८ ॥&lt;br&gt;&#xA;आराद्वसुन्धरागुल्फे धुरन्धरतया स्थिताः ॥&lt;br&gt;&#xA;दिक्सिन्धुराश्च दृश्यन्ते मदमन्थरबन्धुराः ॥ ९ ॥&lt;br&gt;&#xA;मधुद्विषा च स महान्मण्डूकोऽपि विलोकितः ॥&lt;br&gt;&#xA;अखण्डमण्डलं भूमेर्यस्य पृष्ठे प्रतिष्ठितम् ॥ 1.3.2.11.१० ॥&lt;br&gt;&#xA;आधारशक्तिमपि तामभ्यपश्यदधोक्षजः ॥&lt;br&gt;&#xA;यदनुग्रहतः शेषकूर्माद्या अपि धूर्वहाः ॥ ११ ॥&lt;br&gt;&#xA;अतलं वितलं चैष सुतलं नितलं तथा ॥&lt;br&gt;&#xA;तलातलं च प्रतलं महातलमिति क्रमात् ॥॥ १२ ॥&lt;br&gt;&#xA;ददर्श सप्त पातालानपि वारिजलोचनः ॥&lt;br&gt;&#xA;तत्रत्यान्विविधाकारान्सर्वानपि सविस्मयः ॥ १३ ॥&lt;br&gt;&#xA;अत्यगाद्भोगवत्याख्यां पुरीं वैरोचनीमपि ॥&lt;br&gt;&#xA;जगाहेन्यांश्च दैत्यानामावासानतिगह्वरान् ॥ १४ ॥&lt;br&gt;&#xA;इदं दृष्टमिदं दृष्टमित्युपारूढकौतुकः ॥&lt;br&gt;&#xA;मूलं मुग्धाशयस्तस्य विचिनोति स्म माधवः ॥ १५ ॥&lt;br&gt;&#xA;अधस्तादपि गाढेन पयोधेस्तेन पोत्रिणा ॥&lt;br&gt;&#xA;तथैव तेजःस्तम्भः स निर्विकारमवैक्ष्यत॥१६॥&lt;br&gt;&#xA;दलिता केवलं पृष्वी पाथोराशिर्विलोलितः॥&lt;br&gt;&#xA;नैवालोक्यत तन्मूलं कोलरूपेन विष्णुना ॥ १७ ॥&lt;br&gt;&#xA;इत्थं वर्षसहस्राणि भ्रान्त्या सम्भ्रान्तमानसः ॥&lt;br&gt;&#xA;नालं बभूव तन्मूलं लीलाक्रोडो विलोकितुम् ॥ ॥ १८ ॥&lt;br&gt;&#xA;अवरुग्णखुरः क्षुण्णदंष्ट्रो विध्वस्तविग्रहः ॥&lt;br&gt;&#xA;भग्नपोत्रः स भूदारो जगाहे बहलं श्रमम् ॥ १९ ॥&lt;br&gt;&#xA;श्रान्त्या निश्वसतस्तस्य तादृग्दर्पो विशृङ्खलः ॥&lt;br&gt;&#xA;ननाश तत्क्षणात्साकं तन्मूलावेक्षणेच्छया ॥ 1.3.2.11.२० ॥&lt;br&gt;&#xA;अनिर्व्यूढप्रतिज्ञोऽपि प्रत्यावर्तितुमुत्सकः ॥&lt;br&gt;&#xA;न चक्षमे सरोजाक्षश्चलितुं च पदात्पदम् ॥ २१ ॥&lt;br&gt;&#xA;श्रमान्धचक्षुषस्तस्य पातालान्तरवर्त्तिनः ॥&lt;br&gt;&#xA;तत्तेज एव पन्थानं पुनरप्युदभावयत् ॥ २२ ॥&lt;br&gt;&#xA;कथङ्कथञ्चिदुत्तीर्णो ऽप्यकूपारादपारतः ॥&lt;br&gt;&#xA;स्वेदाम्भःसागरस्रावे मग्नोऽभूच्छद्मशूकरः ॥ २३ ॥&lt;br&gt;&#xA;रज्ज्वेव तेजःस्तम्भस्य प्रभया सानुबद्धया ॥&lt;br&gt;&#xA;लब्ध्वाचलं वनं कष्टं न्यवर्त्तिष्ट जनार्दनः ॥ २४ ॥&lt;br&gt;&#xA;नावैक्षि यन्मया मूलममुष्य महसां निधेः ॥&lt;br&gt;&#xA;ततः स्रष्ट्रापि नो दृष्टः शिरोभागः कथञ्चन ॥ २५ ॥&lt;br&gt;&#xA;अमुष्य महसां राशेः प्रागभूद्यत्र सम्भवः ॥&lt;br&gt;&#xA;ततो निवृत्त्य यास्यामि शरणं शिवमीश्वरम् ॥२६॥&lt;br&gt;&#xA;स हि विश्वाधिको देवश्चिरं मोहान्धचक्षुषा ॥&lt;br&gt;&#xA;यद्विस्मृतो मया तस्माद्दुर्विपाकोऽजनीदृशः ॥ २७ ॥&lt;br&gt;&#xA;एवं विनिर्धार्य विमुक्तदर्पो निवृत्तवानाशु सरोरुहाक्षः ॥&lt;br&gt;&#xA;तमेव देशं प्रबभूव यत्र स्तम्भः स तेजोमयतां दधानः ॥ २८ ॥ ॥&lt;br&gt;&#xA;इति श्रीस्कान्दे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्य उत्तरार्धे विष्णुना लिङ्गाधोभागशोधनवर्णनन्नामैकादशोऽध्यायः ॥॥ ११ ॥ ॥ छ ॥&lt;/p&gt;</description>
    </item>
    <item>
      <title>०१२ लिङ्गोपरिभागशोधनवर्णनम्</title>
      <link>https://vishvAsa.github.io/purANam/skanda-purANam/sarva-prastutiH/01_mAheshvara-khaNDaH/3b_aruNAchala-mAhAtmyam/012_lingoparibhAgashodhanavarNanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/purANam/skanda-purANam/sarva-prastutiH/01_mAheshvara-khaNDaH/3b_aruNAchala-mAhAtmyam/012_lingoparibhAgashodhanavarNanam/</guid>
      <description>&lt;p&gt;॥ नन्दिकेश्वर उवाच ॥ ॥&lt;br&gt;&#xA;ततस्तेजोमयं स्तम्भमनुसृत्य पितामहः ॥&lt;br&gt;&#xA;उत्पपातोन्मुखो वेगान्निरालम्बे नभस्तले ॥१॥&lt;br&gt;&#xA;द्रुतमुत्पततस्तस्य पक्षावेगेन वारिताः ॥&lt;br&gt;&#xA;व्यशीर्यत समुद्वर्ताः प्रणुन्ना इव वायुभिः॥२॥&lt;br&gt;&#xA;स वेगादुत्पतन्दूरं नाक्ष्णोर्विषयतामगात् ॥&lt;br&gt;&#xA;केवलं दीर्घदीर्घैव रेखा व्योम्नि व्यभाव्यत॥३॥&lt;br&gt;&#xA;मायामरालो ददृशे तेजःस्तम्भस्यपार्श्वतः॥&lt;br&gt;&#xA;सन्ध्यापयोधराभ्यर्णचारीव रजनीकरः॥४॥&lt;br&gt;&#xA;प्रागत्यगादुत्पततां ततोऽध्वानं पयोमुचाम्॥&lt;br&gt;&#xA;विमानपदवीं पश्चात्तारावर्तं ततः परम् ॥५॥&lt;br&gt;&#xA;तेजसां यानि धामानि ह्यत्युच्चान्यूर्ध्वचारिणाम् ॥&lt;br&gt;&#xA;अतिचक्राम वेगेन तान्यसौ कुहनाखगः ॥ ॥ ६ ॥&lt;br&gt;&#xA;मरुतो मनसो वापि जवः सूक्ष्मतराकृतेः ॥&lt;br&gt;&#xA;सोऽभूदधःकृतस्तेन हंसेन गमनादिना ॥ ७ ॥&lt;br&gt;&#xA;यथायथा चोत्पपात सुदूरं श्रमितच्छदः ॥&lt;br&gt;&#xA;तथातथा च ददृशे तेजःस्तम्भः समुन्नतः ॥ ८ ॥&lt;br&gt;&#xA;अतीत्य मरुतां स्कन्धान्सप्त सम्प्राप्तविस्मयः ॥&lt;br&gt;&#xA;बिभेदाण्डकटाहं च ज्वलन्तं तमुदैक्षत ॥ ९ ॥&lt;br&gt;&#xA;कथं वाऽदृष्टमूलस्य स्थातव्यं पुरतो हरेः ॥&lt;br&gt;&#xA;अविमोचयतः शौरेरसमासमशीर्षताम् ॥ 1.3.2.12.१० ॥&lt;br&gt;&#xA;अनिर्व्यूढप्रतिज्ञस्य दीर्घैः किं वा ममासुभिः ॥&lt;br&gt;&#xA;तदत्रौपयिकं किं स्यात्कार्यं का मा गतिर्मम ॥११॥&lt;br&gt;&#xA;अतिसन्धित्सतो विष्णुं कस्सहायो भविष्यति ॥&lt;br&gt;&#xA;आर्जवं नैव निर्जेतुं प्रतिवादिनमक्षमः ॥ १२ ॥&lt;br&gt;&#xA;छद्मना वा तिरस्कुर्यान्माना हि महतां धनम् ॥&lt;br&gt;&#xA;इति सञ्चितयत्येव विरिञ्चौ व्याकुलात्मनि ॥ १३ ॥&lt;br&gt;&#xA;आकाशे ददृशे नातिदूरे किमपि निर्मलम् ॥&lt;br&gt;&#xA;ऐन्दवी किमियं रेखा तस्याः कथमिहागमः ॥ १४ ॥&lt;br&gt;&#xA;यद्वा मृणालं तत्सिन्धौ वियत्यस्यां कुतस्तु सः ॥&lt;br&gt;&#xA;इति तस्मिन्ससन्देहे नेदीयस्तं तदागतम् ॥ १५ ॥&lt;br&gt;&#xA;अबोधि केतकीबर्हमिति राजीवजन्मना ॥&lt;br&gt;&#xA;तत्पर्युषितमप्युद्यत्सौरभं वस्तुशक्तितः ॥ १६ ॥&lt;br&gt;&#xA;हिरण्यगर्भो विमलमगृह्णात्केतकच्छदम् ॥&lt;br&gt;&#xA;गृहीतमात्रं तेनैतत्सचैतन्यं किलाब्रवीत् ॥ १७ ॥&lt;br&gt;&#xA;॥ केतक उवाच ॥ ॥&lt;br&gt;&#xA;भो गृह्णासि किमर्थं त्वं मुञ्च मां विश्रमोद्यतम् ॥&lt;br&gt;&#xA;वर्षाणां शतसाहस्रमुत्पत्यैवं विहायसा ॥ १६ ॥&lt;br&gt;&#xA;॥ नन्दीश उवाच ॥ ॥&lt;br&gt;&#xA;तथा समेधमानं तं दृष्ट्वा श्रममखिद्यत ॥&lt;br&gt;&#xA;अचिन्तयत्पद्मसूतिरत्यन्तं विहताशयः ॥ १९ ॥&lt;br&gt;&#xA;अनिर्व्यूढप्रतिज्ञावान्नीचतामपि संश्रितः ॥&lt;br&gt;&#xA;आक्रान्तरोदोविवरः क्व राशिस्तेजसामसौ ॥ 1.3.2.12.२० ॥&lt;br&gt;&#xA;अहमेतत्परीक्षायां क्व परिच्छिन्न पौरुषः ॥&lt;br&gt;&#xA;भज्येते इव मे पक्षौ दृशा चान्धायते इव ॥&lt;br&gt;&#xA;प्रध्वंसन्त इवाङ्गानि पतामीवाहमप्यधः ॥ २१ ॥&lt;br&gt;&#xA;किं वान्यद्बहुनोक्तेन सह निश्वासवायुभिः ॥&lt;br&gt;&#xA;मम प्राणाश्च नियतं निर्गच्छन्तीव साम्प्रतम् ॥ २२ ॥&lt;br&gt;&#xA;अहङ्कारमदग्रन्थिरयं त्रुटतु चित्ततः ॥&lt;br&gt;&#xA;मुकुन्देन सह स्पर्धा सा च शीघ्ं प्रणश्यतु ॥ २३ ॥&lt;br&gt;&#xA;यदेष रोदःकुहरपरिणाहाधिकोद्यमः ॥&lt;br&gt;&#xA;औन्नत्यमयतेऽद्यापि तेजस्तम्भो यथा पुरा ॥ २४ ॥&lt;br&gt;&#xA;तदस्य तेजसां राशेर्नाहं नारायणोऽथवा ॥&lt;br&gt;&#xA;कारणं दूरतश्चान्ये महेन्द्रप्रमुखाः सुराः ॥ २५ ॥&lt;br&gt;&#xA;इतो नोत्पतितुं शक्तिरस्ति मे तन्निवर्त्तये ॥&lt;br&gt;&#xA;इति निश्चित्य मनसा विधाता जातविस्मयः ॥ २६ ॥&lt;br&gt;&#xA;प्रत्यभाषत तं कस्त्वं कुतो वा प्राप्तवानिति ॥&lt;br&gt;&#xA;स च प्रत्यब्रवीदेनं वेधसं केतकच्छदः ॥ २७ ॥&lt;br&gt;&#xA;केतकच्छद एवासं सचैतन्यः शिवाज्ञया ॥&lt;br&gt;&#xA;तेजस्तम्भात्मनः शम्भोरस्य मूर्ध्नि चिरं स्थितः ॥ २८ ॥&lt;br&gt;&#xA;भूलोक इच्छया वस्तुं ततः सम्प्राप्तवानहम् ॥२९॥&lt;br&gt;&#xA;इत्थं श्रुत्वा केतकीबर्हवाचं लब्ध्वाश्वासं तं किलाम्भोजभूतिः ॥&lt;br&gt;&#xA;ब्रूहि त्वं मे तत्कियत्यन्तरे वा तेजःस्तम्भस्याग्रमित्यावभाषे ॥ 1.3.2.12.३० ॥&lt;br&gt;&#xA;इति श्रीस्कान्दे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्य उत्तरार्धे ब्रह्मणा लिङ्गोपरिभागशोधनवर्णनन्नाम द्वादशोऽध्यायः ॥ १२॥&lt;/p&gt;</description>
    </item>
    <item>
      <title>०१३ केतकच्छदप्राथनावर्णनम्</title>
      <link>https://vishvAsa.github.io/purANam/skanda-purANam/sarva-prastutiH/01_mAheshvara-khaNDaH/3b_aruNAchala-mAhAtmyam/013_ketakachChadaprAthanAvarNanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/purANam/skanda-purANam/sarva-prastutiH/01_mAheshvara-khaNDaH/3b_aruNAchala-mAhAtmyam/013_ketakachChadaprAthanAvarNanam/</guid>
      <description>&lt;p&gt;॥नन्दिकेश्वर उवाच ॥ ॥&lt;br&gt;&#xA;केतकीबर्हमप्येनं विहस्य पुनरब्रवीत् ॥&lt;br&gt;&#xA;॥ केतक्युवाच ॥ ॥&lt;br&gt;&#xA;अपि मूढ न किञ्चित्त्वं वेत्सि कस्त्वं कुतो न तत् ॥ १ ॥&lt;br&gt;&#xA;ईदृश्यः परितो लग्ना यस्मिन्ब्रह्माण्डकोटयः ॥&lt;br&gt;&#xA;तस्य प्रमाणमेतावदिति को वेदितुं क्षमः ॥२॥&lt;br&gt;&#xA;चतुर्युगायुतैर्यातं ततो निपततो मम॥&lt;br&gt;&#xA;इदानीमपि नाप्रोति तन्मध्यं किल भूतलम् ॥३॥&lt;br&gt;&#xA;इति ब्रुवाणमेनं च नमस्कृत्य सरोजभूः॥&lt;br&gt;&#xA;हित्वा निजमहङ्कारमभाषत कृताञ्जलिः॥४॥&lt;br&gt;&#xA;ब्रह्मोवाच॥&lt;br&gt;&#xA;महात्मन्सत्यमेवास्मि मूढोऽहं केतकच्छद॥&lt;br&gt;&#xA;ब्रह्मणा हि मया स्पर्द्धा विष्णुना सह निर्मिता॥ ५॥&lt;br&gt;&#xA;द्वाभ्यामपीदमावाभ्यां विस्मृतं शिववैभवम्॥&lt;br&gt;&#xA;यन्नौ महानभूद्गर्वस्सर्गसन्त्राणमात्रतः॥ ६॥&lt;br&gt;&#xA;ह्रेपणी सङ्कथा तावदास्तामद्याप्यहं यतः ॥&lt;br&gt;&#xA;स्पर्द्धया न विमुक्तोऽस्मि बद्धया गरुडध्वजे ॥ ७ ॥&lt;br&gt;&#xA;सख्यं साप्तपदीनं हि कथ्यते तद्भवान्मयि ॥ ८ ॥&lt;br&gt;&#xA;असंस्तुतधियं हित्वा कर्तुमर्हस्यनुग्रहम् ॥&lt;br&gt;&#xA;अहं विष्णुश्च मोहान्धौ तेजःस्तम्भस्य वीक्षणात् ॥ ९ ॥&lt;br&gt;&#xA;हंसकोलाकृती दध्वो मिथः साम्यं व्यपोहितुम् ॥&lt;br&gt;&#xA;मूलं दिदृक्षुः स दशां कीदृशीं यातवानिति ॥ 1.3.2.13.१० ॥&lt;br&gt;&#xA;न जाने मम चास्याग्रं दिदृक्षोरीदृक्षी दशा ॥&lt;br&gt;&#xA;गतमुड्डीयमानस्य मे सहस्रेण हायनेः ॥ ॥ ११ ॥&lt;br&gt;&#xA;जातश्रमोऽस्मि नितरां वियुज्य इव चासुभिः ॥&lt;br&gt;&#xA;दिष्ट्याद्य भद्र लब्धस्त्वं मयाऽऽलम्बोवसीदताम्॥ १२ ॥&lt;br&gt;&#xA;तन्मे कुरुष्व मित्रस्य सफलां याचनामिमाम् ॥&lt;br&gt;&#xA;सखाहं सहसञ्जल्पादस्मि दासोनुषञ्जनात् ॥ १३ ॥&lt;br&gt;&#xA;तत्त्वया करणीयैवं प्रार्थनैषा कृताञ्जलिः ॥&lt;br&gt;&#xA;यदि पश्यति मूलं स जितोऽहममुना तदा ॥ १४ ॥&lt;br&gt;&#xA;यद्वा न पश्यति तदाप्यस्मि साम्यमुपेयिवान् ॥&lt;br&gt;&#xA;इदं द्वयमपि प्रायो ममातिह्रेपणं सखे ॥ १५ ॥&lt;br&gt;&#xA;त्वयैव परिहार्यत्वमिदानीं समुपागतम् ॥&lt;br&gt;&#xA;अनृतामभिभाष त्वमुचितां च सुहृत्कृते ॥ १६ ॥&lt;br&gt;&#xA;गिरमेकामिमामग्रे चक्रपाणेरुदीरय ॥&lt;br&gt;&#xA;एष हंसाकृतिर्ब्रह्मा तेजःस्तम्भस्वरूपिणः ॥ १७ ॥&lt;br&gt;&#xA;अत्युच्चं दृष्टवानग्रमत्र साक्ष्ये स्थितोऽस्म्यहम् ॥&lt;br&gt;&#xA;तेनापि तेजःस्तम्भत्वमेयुषा चन्द्रमौलिना ॥ १८ ॥&lt;br&gt;&#xA;सम्भावितोयं सुतरां पित्रेव हि पितामहः ॥&lt;br&gt;&#xA;अतोऽयमेवाभ्यधिको भवतो विष्टरश्रवाः ॥ १९ ॥&lt;br&gt;&#xA;इत्युक्त्वा मम साहाय्यं सुमहत्क्रियतां त्वया ॥ 1.3.2.13.२० ॥ ॥&lt;br&gt;&#xA;॥ नन्दिकेश्वर उवाच ॥ ॥&lt;br&gt;&#xA;एवं भूयः प्रार्थितोऽयं विधात्रा दाक्षिण्यार्द्रः केतकीबर्हकोपि ॥&lt;br&gt;&#xA;तेजःस्तम्भाभ्यर्णभाजे तथैव प्राहाशेषं विष्णवे ब्रह्मवाक्यम् ॥ २१ ॥&lt;br&gt;&#xA;इति श्रीस्कान्दे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्य उत्तरार्धे ब्रह्मणाऽसत्यसाक्ष्यार्थं केतकच्छदप्राथनावर्णनन्नाम त्रयोदशोऽध्यायः ॥ १३ ॥ ॥ छ ॥&lt;/p&gt;</description>
    </item>
    <item>
      <title>०१४ शङ्करप्रादुर्भाववर्णनम्</title>
      <link>https://vishvAsa.github.io/purANam/skanda-purANam/sarva-prastutiH/01_mAheshvara-khaNDaH/3b_aruNAchala-mAhAtmyam/014_shankaraprAdurbhAvavarNanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/purANam/skanda-purANam/sarva-prastutiH/01_mAheshvara-khaNDaH/3b_aruNAchala-mAhAtmyam/014_shankaraprAdurbhAvavarNanam/</guid>
      <description>&lt;p&gt;॥ नन्दिकेश्वर उवाच ॥ ॥&lt;br&gt;&#xA;सोऽपि ब्रह्माणमुद्वीक्ष्य तावता द्विगुणं स्मयन् ॥&lt;br&gt;&#xA;नाग्रं दृष्टमनेनेति निश्चिकाय विवेकवान् ॥ १ ॥&lt;br&gt;&#xA;अनुग्रहीतुं मां मुग्धं हन्तुं चास्य विधेर्मदम्॥&lt;br&gt;&#xA;देवदेवः स एवालं भूतभर्तेत्यमन्यत ॥ २ ॥&lt;br&gt;&#xA;मूलसन्दर्शनाशक्त्या तेजःस्तम्म्भस्य मे मदः ॥&lt;br&gt;&#xA;व्यपेत एव मन्येऽद्य यद्भक्तिस्त्र्यम्बकेऽजनि ॥ ३ ॥&lt;br&gt;&#xA;स्तूयते वीतगर्वत्वात्स इदानीं महेश्वरः ॥&lt;br&gt;&#xA;यस्य दक्षिणवामाभ्यामङ्गाभ्यां नौ समुद्भवौ ॥ ४ ॥&lt;br&gt;&#xA;अद्याप्यवीतगर्वत्वाल्लब्ध्वासौ कूटसाक्षिणम् ॥&lt;br&gt;&#xA;हिरण्यगर्भो मामेवमतिसन्धातुमिच्छति ॥ ॥ ५ ॥&lt;br&gt;&#xA;तदद्य सकलस्यापि दुःखस्यापनये क्षमः ॥&lt;br&gt;&#xA;स एव शरणत्वेन प्राप्तव्यः शङ्करो मया ॥ ६ ॥&lt;br&gt;&#xA;तथा कृतापराधस्य कृतघ्नस्य गुरुद्रुहः ॥&lt;br&gt;&#xA;तमृते रक्षिता कोऽन्यस्तमेव स्तौमि शङ्करम् ॥ ७ ॥&lt;br&gt;&#xA;॥ विष्णुरुवाच ॥ ॥&lt;br&gt;&#xA;जय पृध्वीमयाकार जय चापोमयाकृते ॥&lt;br&gt;&#xA;जय प्रभाकराकार जयामृतकराकृते ॥ ८ ॥&lt;br&gt;&#xA;जय वैश्वानराकार जय गन्धवहाकृते ॥&lt;br&gt;&#xA;जय होतृमयाकार जयाकाशमयाकृते ॥ ९ ॥&lt;br&gt;&#xA;रक्ष मां त्रिगुणातीत रक्ष मां कालविग्रह ॥&lt;br&gt;&#xA;रक्ष मामक्षयैश्वर्य रक्ष मां करुणाकर ॥ 1.3.2.14.१० ॥&lt;br&gt;&#xA;स्रष्टा त्वं सर्वजगतां रक्षिता सर्वदेहिनाम् ॥&lt;br&gt;&#xA;हर्ता च सर्वभूतानां त्वां विनैवास्ति कोऽपरः ॥ ११ ॥&lt;br&gt;&#xA;अणूनामप्यणीयांस्त्वं महांस्त्वं महतामपि ॥&lt;br&gt;&#xA;अन्तर्बहिस्त्वमेवैतज्जगदाक्रम्य वर्तसे ॥ १२ ॥&lt;br&gt;&#xA;निगमास्तव निश्वासा विश्वं ते शिल्पवैभवम् ॥&lt;br&gt;&#xA;स त्वं त्वदीय एवासि ज्ञानमात्मा तव प्रभो ॥ १३ ॥&lt;br&gt;&#xA;अमरा दानवा दैत्याः सिद्धा विद्याधरा नराः ॥&lt;br&gt;&#xA;प्राणिनः पक्षिणः शैलाः शिखिनोऽपि त्वमेव हि ॥ १४ ॥&lt;br&gt;&#xA;स्वर्गस्त्वमपवर्गस्त्वं त्वमोङ्कारस्त्वमध्वरः ॥&lt;br&gt;&#xA;त्वं योगस्त्वं परा संवित्किं त्वं न भवसीश्वर ॥ १५ ॥&lt;br&gt;&#xA;त्वमादिर्मध्यमन्तश्च तस्थुषां जग्मुषामपि ॥&lt;br&gt;&#xA;कालस्वरूपतां प्राप्य कलयस्यखिलं जगत् ॥ १६ ॥&lt;br&gt;&#xA;परेशः परतः शास्ता सर्वानुग्राहकः शिवः ॥&lt;br&gt;&#xA;स एष मे कथङ्कारं साक्षाद्भवति धूर्जटिः ॥ १७ ॥&lt;br&gt;&#xA;यं दृष्ट्वा शरणं प्राप्तो निःश्रेयसमवाप्नुयात् ॥&lt;br&gt;&#xA;अथ वा स्तौमि तद्धाम जातमात्रं यथामिति ॥ १८ ॥&lt;br&gt;&#xA;तच्छ्रुत्वैष कृपां कुर्यादवश्यं सर्वतः श्रुतिः ॥&lt;br&gt;&#xA;इति निश्चित्य वैकुण्ठः स्तोतुं समुपचक्रमे ॥ १९ ॥&lt;br&gt;&#xA;तमेव तैजसं स्तम्भं प्रणम्य परमेश्वरम् ॥&lt;br&gt;&#xA;आदिमध्यान्तरहितं मत्वा तं जगदीश्वरम् ॥&lt;br&gt;&#xA;हठात्तेन विरञ्चेन वार्यमाणोपि सस्मितम् ॥ 1.3.2.14.२० ॥&lt;br&gt;&#xA;॥ श्रीविष्णुरुवाच ॥ ॥&lt;br&gt;&#xA;जय देव महादेव वामदेव वृषध्वज ॥&lt;br&gt;&#xA;कालान्तक क्रतुध्वंसिन्नीलकण्ठेन्दुशेखर ॥ २१ ॥&lt;br&gt;&#xA;जय शम्भो शिवेशान शर्व त्र्यम्बक धूर्जटे ॥&lt;br&gt;&#xA;स्मरवैरिन्पुराराते स्थाणो भव महेश्वर ॥ २२ ॥&lt;br&gt;&#xA;जयेश खण्डपरशो शूलिन्पशुपते हर ॥&lt;br&gt;&#xA;सर्वज्ञ भर्ग भूतेश कपालिन्नीललोहित ॥ २३ ॥&lt;br&gt;&#xA;जय रुद्र मखाराते पिनाकिन्प्रमथाधिप ॥&lt;br&gt;&#xA;गङ्गाधर व्योमकेश गिरीश परमेश्वर ॥ २४ ॥&lt;br&gt;&#xA;जय भीम मृगव्याध कृत्तिवासः कृपानिधे ॥&lt;br&gt;&#xA;कृशानुरेतः कैलासे नित्यमेव हि वर्तसे ॥ २५ ॥&lt;br&gt;&#xA;त्वदाज्ञया मरुद्राति फणी वहति भूभरम् ॥&lt;br&gt;&#xA;दीप्यतः सूर्यशशिनौ ब्रह्माण्डं प्लवतेंऽबुधौ ॥ २६ ॥&lt;br&gt;&#xA;ज्योतींषि सञ्चरन्ते खे सर्वं त्वच्छासनात्प्रभो ॥&lt;br&gt;&#xA;अहं ब्रह्मा च जगतां सर्गसन्त्राणयोरलम् ॥ २७ ॥&lt;br&gt;&#xA;विधाय कल्पसे पुष्ट्यै सूते सस्यानि मेदिनी ॥&lt;br&gt;&#xA;नाक्रामन्त्यव्ययः सीमां यच्च त्वन्महिरेव सः ॥ २८ ॥&lt;br&gt;&#xA;अणिमादिमहासिद्धिनिःसाधारणवैभवः ॥&lt;br&gt;&#xA;कथं त्वाममरैरन्यैरुपेक्षे समभिष्टुतम् ॥ २९ ॥&lt;br&gt;&#xA;विशुक्त्वे विस्मरामस्त्वां स्मरामः सङ्कटेपि च ॥&lt;br&gt;&#xA;न रोषो जातु भक्तेषु प्रसादः सर्वदैव ते ॥ 1.3.2.14.३० ॥&lt;br&gt;&#xA;यदा विधित्सेर्भक्तिं त्वं यदा च प्रावृणोषि ताम् ॥&lt;br&gt;&#xA;मोहबोधौ तदा पुंसां कल्पेते बन्धमोक्षयोः ॥ ३१ ॥&lt;br&gt;&#xA;इति स्तुतस्साञ्जलिबद्धपाणिना पतिः पशूनामथ चक्रपाणिना ॥&lt;br&gt;&#xA;कृतापहासे च सरोजसम्भवे मदोद्धते प्रादुरभूद्दयानिधिः ॥ ३२॥&lt;br&gt;&#xA;इति श्रीस्कान्दे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्य उत्तरार्धे शङ्करप्रादुर्भाववर्णनन्नाम चतुर्दशोऽध्यायः ॥ १४ ॥ ॥ छ ॥&lt;/p&gt;</description>
    </item>
    <item>
      <title>०१५ ब्रह्मकृतशिवस्तुत्युद्यमवर्णनम्</title>
      <link>https://vishvAsa.github.io/purANam/skanda-purANam/sarva-prastutiH/01_mAheshvara-khaNDaH/3b_aruNAchala-mAhAtmyam/015_brahmakRtashivastutyudyamavarNanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/purANam/skanda-purANam/sarva-prastutiH/01_mAheshvara-khaNDaH/3b_aruNAchala-mAhAtmyam/015_brahmakRtashivastutyudyamavarNanam/</guid>
      <description>&lt;p&gt;॥ नन्दिकेश्वर उवाच ॥ ॥&lt;br&gt;&#xA;तेजःस्तम्भं विनिर्भिद्य सन्ध्याभ्रमिव चन्द्रमाः ॥&lt;br&gt;&#xA;कैलासकूटधवलं वृषेन्द्रमधितस्थिवान् ॥ १ ॥&lt;br&gt;&#xA;जटाजूटवता बालचन्द्रचूडेन मौलिना ॥&lt;br&gt;&#xA;कपालमालिकां वैधीं स्रजं चारग्वधी दधत् ॥ २ ॥&lt;br&gt;&#xA;नागकुण्डलिभिः फालफलकोद्भासिलोचनैः ॥&lt;br&gt;&#xA;पञ्चभिर्वदनैर्दीप्तैः क्ष्वेडकल्माषकन्धरैः ॥ ३ ॥&lt;br&gt;&#xA;शूलं कपालं डमरुं सारङ्गं परशुं धनुः ॥&lt;br&gt;&#xA;खट्वाङ्गममलं खड्गं दोर्भिर्नागं च धारयन् ॥ ४ ॥&lt;br&gt;&#xA;श्वसितोद्धूलिताकारो गजचर्मोत्तरीयवान् ॥&lt;br&gt;&#xA;सर्वालङ्कारसम्पन्नः सर्वदेवैरभिष्टुतः ॥ ५ ॥&lt;br&gt;&#xA;परिधानीकृतव्याघ्रचर्मा ताभ्यामदर्शि सः ॥&lt;br&gt;&#xA;रूपं दृष्ट्वा स आनन्दं ननर्त्त नलिनेक्षणः ॥ ६ ॥&lt;br&gt;&#xA;न किञ्चिदपि जानानो मुमोह च सरोजभूः ॥ ७ ॥&lt;br&gt;&#xA;दृशाभिनन्द्य माधवं प्रसन्नया महेश्वरः ॥&lt;br&gt;&#xA;अथोदतिष्ठिपच्च तं सहुङ्क्रियश्चतुर्मुखम् ॥ ८ ॥&lt;br&gt;&#xA;जगाद चाधिकारितामदाद्युवां समुद्धतौ ॥&lt;br&gt;&#xA;न लज्जितव्यमत्र वामयं क्रमोऽधिकारिणाम् ॥ ९ ॥&lt;br&gt;&#xA;परीक्ष्य वैभवं मम प्रबोधवानभूद्धरिः ॥&lt;br&gt;&#xA;अयं न जातुपद्मभूश्छलन्मनो दुरात्मवान्॥ 1.3.2.15.१० ॥&lt;br&gt;&#xA;अशासि पञ्चवक्त्रता यदोपहासितो ह्यहम् ॥&lt;br&gt;&#xA;पुनःस्वपुत्रिकारतिर्मयैष शिक्षितोऽभवत् ॥ ११ ॥&lt;br&gt;&#xA;तृतीय एष मन्तुरप्यहो कथं नु सह्यते ॥&lt;br&gt;&#xA;तदस्य तु प्रतिष्ठया क्वचिन्न भूयतां विधेः ॥ १२ ॥&lt;br&gt;&#xA;अयं च केतकच्छदो यदाप कूटसाक्षिताम् ॥&lt;br&gt;&#xA;अतः परं न जातु तन्ममैतु मूर्ध्नि संस्थितिम् ॥ १३ ॥&lt;br&gt;&#xA;शप्त्वैवमेतौ गिरिशः प्रीत्या विष्णुमभाषत ॥ ॥ १४ ॥&lt;br&gt;&#xA;॥ श्रीमहेश्वर उवाच ॥ ॥&lt;br&gt;&#xA;वत्स मा भैः प्रसन्नोऽस्मि भवते भक्तिशालिने ॥&lt;br&gt;&#xA;ननु त्वमङ्गान्मे जातस्सात्त्विकोऽसि विशेषतः ॥&lt;br&gt;&#xA;माहेश्वराग्रगण्योऽसि जगत्यां हि यथा पुरा ॥ १५ ॥&lt;br&gt;&#xA;न तवातः परं जातु भक्तिहानिर्भवेन्मयि ॥&lt;br&gt;&#xA;प्रतिक्षणं वर्द्धमाना कल्पते च विमुक्तये ॥ ॥ १६ ॥&lt;br&gt;&#xA;इत्यनुग्रहकृतं त्रिलोचनं भक्तिभाजि निरहङ्क्रिये हरौ ॥&lt;br&gt;&#xA;भीतिमानवनतः स्वयं विधिः स्तोतुमारभत क्लृप्तवन्दनः ॥ १७ ॥&lt;br&gt;&#xA;इति श्रीस्कान्दे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्ये उत्तरार्धे ब्रह्मकृतशिवस्तुत्युद्यमवर्णनन्नाम पञ्चदशोऽध्यायः ॥ १५ ॥ ॥ छ ॥&lt;/p&gt;</description>
    </item>
    <item>
      <title>०१६ मन्दिरवर्णनम्</title>
      <link>https://vishvAsa.github.io/purANam/skanda-purANam/sarva-prastutiH/01_mAheshvara-khaNDaH/3b_aruNAchala-mAhAtmyam/016_mandiravarNanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/purANam/skanda-purANam/sarva-prastutiH/01_mAheshvara-khaNDaH/3b_aruNAchala-mAhAtmyam/016_mandiravarNanam/</guid>
      <description>&lt;p&gt;॥ ब्रह्मोवाच ॥ ॥&lt;br&gt;&#xA;देवदेव तवैश्वर्यं केन शक्येत वेदितुम् ॥&lt;br&gt;&#xA;विना भायैक्यसुलभं भवदीयमनुग्रहम् ॥ १ ॥&lt;br&gt;&#xA;अकर्तृकाणि वाक्यानि ऐश्वर्यं ते निरत्ययम् ॥&lt;br&gt;&#xA;न स्तोतुं शक्यते किं तु नमस्कुर्वन्ति दूरतः ॥ २ ॥&lt;br&gt;&#xA;को विष्णुः कोऽहमेते वा दिक्पाला वासवादयः ॥&lt;br&gt;&#xA;त्वमेव देव कर्त्तासि जगत्सृजनरक्षयोः ॥ ३ ॥&lt;br&gt;&#xA;पतिस्त्वं पार्वतीनाथ पशवो वयमप्यमी ॥&lt;br&gt;&#xA;बद्धं पाशेन मोक्तुं वा त्वमेवास्मान्प्रगल्भसे ॥ ४ ॥&lt;br&gt;&#xA;षड्विंशत्तत्त्वरूपस्त्वमभितश्चाभिवर्त्तसे ॥&lt;br&gt;&#xA;कोविदः को विनिर्णेतुं तव याथात्म्यमीश्वरः ॥५॥&lt;br&gt;&#xA;किरातः किल देवस्त्वं सारमेयैः किलागमैः ॥&lt;br&gt;&#xA;षड्वर्गहिंस्रान्संहर्तुं करोष्याखेटकौतुकम् ॥६॥&lt;br&gt;&#xA;देव दक्षाध्वरे पूर्वं वरिभद्रस्त्वदाज्ञया ॥&lt;br&gt;&#xA;काङ्कां शिक्षामकार्षीन्न इति कापि विडम्बना ॥ ७ ॥&lt;br&gt;&#xA;तव कालाग्निरूपस्य सर्वब्रह्माण्डदाहिनः ॥&lt;br&gt;&#xA;पोषणात्पुष्पचापस्य प्रायो जिह्वेति शेमुषी ॥ ८ ॥&lt;br&gt;&#xA;कृतापराधः शूलेन त्वया दीर्णो जलन्धरः ॥&lt;br&gt;&#xA;अन्तकोन्धकदैत्यश्च प्रतिवीरश्च कोऽस्ति ते ॥९॥&lt;br&gt;&#xA;अधारयिष्यत्कण्ठेन कालकूटं न चेद्भवान् ॥&lt;br&gt;&#xA;कथं च धारयिष्यामो वयं सर्वेऽपि जीवितम् ॥ 1.3.2.16.१० ॥&lt;br&gt;&#xA;देवदारुवने पूर्वं मुनीन्केवलकर्मठान् ॥&lt;br&gt;&#xA;प्रक्षोभ्य धूर्तवेषस्त्वं दययान्वग्रहीस्तथा ॥ ११ ॥&lt;br&gt;&#xA;अङ्घ्रिणाक्रान्तवान्नो चेदत्युग्रां त्वमपस्मृतिम् ॥&lt;br&gt;&#xA;तयाक्रान्तमिदं कृत्स्नमन्धकारायते जगत् ॥ १२ ॥&lt;br&gt;&#xA;अर्धनारीश्वरं रूपं त्वया चेन्न प्रकाशितम् ॥&lt;br&gt;&#xA;प्रभवामि कथं स्रष्टुं जगदेतच्चराचरम् ॥ १३ ॥&lt;br&gt;&#xA;भवता स्तम्भितः शम्भो संरम्भाज्जम्भजिद्भुजः॥&lt;br&gt;&#xA;कियन्तं हन्त कालं ते जयस्तम्भ इव स्थितः॥१४॥&lt;br&gt;&#xA;भिक्षोः कपालमापूर्य रुधिरेणात्मनो हरिः॥&lt;br&gt;&#xA;शूलेनोत्क्षिप्य मुमुहे ह्येतत्त्वमवधारय॥ १५॥&lt;br&gt;&#xA;न चेदशिक्षयः सर्वशस्त्रास्त्राण्यनुकम्पया ॥&lt;br&gt;&#xA;निर्वापयेत्कथं वैरं क्रुद्धोपि जमदग्निभूः ॥ १६ ॥&lt;br&gt;&#xA;नृहरिं शरभाकारः समहार्षीन्न चेद्भवान् ॥&lt;br&gt;&#xA;स एव संहरेद्विश्वं हिरण्यकशिपोरपि ॥ १७ ॥&lt;br&gt;&#xA;त्वमाचकृक्षः कल्पाब्धौ कैवर्त्तो मत्स्यकच्छपौ ॥&lt;br&gt;&#xA;हरिं बद्ध्वाहिराट्सूत्रैर्नृसिंहमथ सूकरम् ॥ १८ ॥&lt;br&gt;&#xA;एकोने पद्मसाहस्रे स्वनेत्रेण कृतार्चनम् ॥&lt;br&gt;&#xA;शूलिन्सुदर्शनं दत्त्वा दैत्यद्विषमतूतुपः ॥ १९ ॥&lt;br&gt;&#xA;॥ नन्दिकेश्वर उवाच ॥ ॥&lt;br&gt;&#xA;स्तुत्यैवमस्य विष्णोश्च प्रार्थनेन प्रसेदिवान् ॥&lt;br&gt;&#xA;धूर्जटिः सृष्टिकर्तृत्वं पुनरस्याभ्यमन्यत ॥ 1.3.2.16.२० ॥&lt;br&gt;&#xA;समँज्यासु द्विजानां च पूजनं चानुशिष्टवान् ॥&lt;br&gt;&#xA;उभावप्यब्रवीदेतौ वात्सल्याच्चद्रशेखरः॥ २१ ॥&lt;br&gt;&#xA;॥ श्रीशिव उवाच ॥ ॥&lt;br&gt;&#xA;वत्सौ युवां न ज्ञात्वैवं भूयो भवतमुद्धतौ ॥&lt;br&gt;&#xA;गुरुं स्मरतो मामेव जाग्रतं सृष्टिरक्षयोः ॥ २२ ॥&lt;br&gt;&#xA;इह प्रदेशे युवयोर्यन्मयानुग्रहः कृतः ॥&lt;br&gt;&#xA;पुण्यक्षेत्रमिदं पुंसां ततो मोक्षाय कल्पताम् ॥ २३ ॥&lt;br&gt;&#xA;योजनत्रयमात्रेऽस्मिन्क्षेत्रे निवसतां नृणाम् ॥&lt;br&gt;&#xA;दीक्षादिकं विनाप्यस्तु मत्सायुज्यं ममाज्ञया ॥ २४ ॥&lt;br&gt;&#xA;यद्वा तिरश्चामप्यत्र स्थावराणां च देहिनाम् ॥&lt;br&gt;&#xA;अबुद्धिपूर्विका बुद्धिरपवर्गस्य जायताम् ॥ २५ ॥&lt;br&gt;&#xA;नृणां च दर्शनाद्दूरे कैवल्यं स्मरणेन वा ॥&lt;br&gt;&#xA;अस्तु वेदान्तविज्ञानं न साध्यं निष्प्रयासतः ॥ २६ ॥&lt;br&gt;&#xA;शुभाय तैजसी मूर्तिः स्थावरा मम शाश्वती ॥&lt;br&gt;&#xA;अरुणाद्रिरिति ख्याता नित्यमेवात्र वर्त्तताम् ॥ २७ ॥&lt;br&gt;&#xA;युगात्ययेपि नैनं तु मज्जयेयुर्महाब्धयः ॥&lt;br&gt;&#xA;न चालयेयुर्मरुतो न दहेयुश्च वह्नयः ॥ २८ ॥&lt;br&gt;&#xA;ज्योतिर्मयमिदं लिङ्गं ज्योतिःष्वपि न जातुचित्॥&lt;br&gt;&#xA;क्रमन्ता निर्गमागत्या खेचराणि समन्ततः॥ २९॥&lt;br&gt;&#xA;यस्यानुग्रहमिच्छामि जन्तो्तस्यात्र सम्भवः॥&lt;br&gt;&#xA;देहान्ते कल्पतां मुक्त्यै विनौपनिषदीर्गिरः॥ 1.3.2.16.३०॥&lt;br&gt;&#xA;एष दूरात्प्रणामेन निकर्षाच्च प्रदक्षिणात्॥&lt;br&gt;&#xA;अपि पापात्मनां पुंसामस्तु निश्रेयसप्रदः ॥ ३१ ॥&lt;br&gt;&#xA;अत्रैव नियतं वासाः सम्भवन्ति महात्मनाम् ॥&lt;br&gt;&#xA;तस्मात्स्थलमिदं हित्वा न गन्तव्यं कदाचन ॥ ३२ ॥&lt;br&gt;&#xA;शोणाचलमनादृत्य क्वचित्स्थित्वापि मुक्तये ॥&lt;br&gt;&#xA;तस्माद्युवां विधिहरी वसतं चात्र नित्यशः ॥ ३३ ॥&lt;br&gt;&#xA;॥ नन्दिकेश्वर उवाच ॥ ॥&lt;br&gt;&#xA;इत्युक्तवन्तं कामारिं प्रणम्य विधिमाधवौ ॥&lt;br&gt;&#xA;तौ व्यज्ञापयतां देवं दूरीभवदहङ्क्रियौ ॥ ३४ ॥&lt;br&gt;&#xA;॥ विधिमाधवावूचतुः ॥ ॥&lt;br&gt;&#xA;एवमेतज्जगदाधार जगदाधारतां गतः ॥&lt;br&gt;&#xA;आस्तां गिरिरसौ किं तु तेजो ह्यस्य सुदुस्सहम् ॥ ३५ ॥&lt;br&gt;&#xA;अतोयमुत्तमो रुद्र तेजः सामान्यशैलवत् ॥&lt;br&gt;&#xA;तिष्ठत्वभेद्यमहिमा निश्रेयसमहाखनिः ॥ ३६ ॥&lt;br&gt;&#xA;विवृणोति निजं ज्योतिर्विश्वस्यास्य समृद्धये ॥&lt;br&gt;&#xA;प्रत्यब्दं कार्त्तिके मासि कृत्तिकासु दिनात्यये ॥ ३७ ॥&lt;br&gt;&#xA;शर्मदोपि नृणां देव शोणाद्रिस्तव शासनात् ॥&lt;br&gt;&#xA;महत्त्वादर्चितुं शक्यो न स्याद्भक्तस्य कस्यचित्॥३८॥&lt;br&gt;&#xA;एतस्योपत्यकायां तदद्यारभ्यास्मदर्थनात्॥&lt;br&gt;&#xA;देवेन सन्निधातव्यमवन्यां लिङ्गरूपिणा॥३९॥&lt;br&gt;&#xA;तच्चारुणगिरीशानमावामाराधयावहे॥&lt;br&gt;&#xA;अभिषेकानुलेपाद्यैरुपचारैर्यथाविधि ॥1.3.2.16.४०॥&lt;br&gt;&#xA;सन्त्यत्र केशराश्चूता नागपुन्नागकेसराः॥&lt;br&gt;&#xA;आरग्वधाः कुरबका मालूराः पाटला अपि ॥ ४१ ॥&lt;br&gt;&#xA;अत्रैव सन्निधातव्यं देवदेव दयानिधे ॥&lt;br&gt;&#xA;यतस्त्वद्भक्तिदार्ढ्यं नौ भवतात्त्वदुपासनात्॥४२॥&lt;br&gt;&#xA;नान्यथा चित्तशुद्धिर्न्नौ देवेऽप्येवं प्रसेदुषि ॥&lt;br&gt;&#xA;अनाद्यविद्यावृतये यो भविष्यति नित्यशः ॥ ४३ ॥&lt;br&gt;&#xA;शोणाद्रेः पूर्वदिग्भागे स एष भृशमुन्नतः ॥&lt;br&gt;&#xA;स एवालं निवासाय देवस्य हृदयङ्गमः ॥॥४४॥&lt;br&gt;&#xA;साङ्गवेदा धर्मशास्त्रं पुराणानि शिवागमाः ॥&lt;br&gt;&#xA;कृत्वा च सकलाः प्रोक्ता भवतैव भवावयोः ॥४५॥&lt;br&gt;&#xA;निश्रेयसाय भक्तानां त्वयैव गुरुरूपिणा॥&lt;br&gt;&#xA;अष्टाविंशतिराख्याता आगमाः शैवसञ्ज्ञिताः ॥ ४६ ॥&lt;br&gt;&#xA;तेषु कस्य प्रकारेण कुर्वाणौ त्वदुपासनाम् ॥&lt;br&gt;&#xA;कदाप्यज्ञानजामार्तिं नाधिगच्छाव शङ्कर ॥ ४७ ॥&lt;br&gt;&#xA;॥ नन्दिकेश्वर उवाच ॥ ॥&lt;br&gt;&#xA;इति तौ धातृगोविन्दौ पादपद्मावलम्बिनौ ॥&lt;br&gt;&#xA;जगाद करुणामूर्त्तिर्जगतीभृत्सुतापतिः ॥ ४८ ॥&lt;br&gt;&#xA;॥ श्रीमहादेव उवाच ॥ ॥&lt;br&gt;&#xA;युक्तमुक्तमिदं भद्रौ मयाप्येवं मनीषितम् ॥&lt;br&gt;&#xA;कामिकोक्तेन मार्गेण मामर्चयितुमर्हथः ॥ ४९ ॥&lt;br&gt;&#xA;मोहतो विस्मृता मन्ये भवद्भ्यां शैवसंहिता ॥&lt;br&gt;&#xA;अधुना मत्प्रसादेन पुनरुद्भासतां हृदि ॥ 1.3.2.16.५० ॥&lt;br&gt;&#xA;॥ नन्दीश उवाच ॥ ॥&lt;br&gt;&#xA;इत्युक्त्वा श्रीशवागीशौ गिरिशोऽन्तरधादथ ॥&lt;br&gt;&#xA;तदा प्रादुरभूत्तत्र लिङ्गं किमपि मङ्गलम् ॥ ५१ ॥&lt;br&gt;&#xA;तच्चावलोक्य साश्चर्य्यौ मुकुन्दकमलासनौ ॥&lt;br&gt;&#xA;मुहुः प्रणम्य सानन्दं प्रार्च्य तुष्टुवतुश्चिरम् ॥ ५२ ॥&lt;br&gt;&#xA;तावकारयतां शोणगिरिनाथस्य चालयम् ॥&lt;br&gt;&#xA;नानाशिल्पाद्भुतं विश्वकर्मणा प्रचयेन च ॥ ५३ ॥&lt;br&gt;&#xA;खानयामासतुस्तत्र सरः किमपि पावनम् ॥&lt;br&gt;&#xA;अभिषेकाय देवस्य सर्वतीर्थमयं नवम् ॥ ५४ ॥&lt;br&gt;&#xA;अरुणाख्यं पुरं चारात्कल्पयामासतुश्चिरम् ॥&lt;br&gt;&#xA;सिद्ध्यै नोत्कण्ठते लब्ध्वा कैलासायापि धूर्जटिः ॥५५॥&lt;br&gt;&#xA;तस्यां ब्रह्मर्षयो देवा गन्धर्वा दिव्ययोषितः ॥&lt;br&gt;&#xA;सिद्धविद्याधरा यक्षाः पौरत्वं समुपाययुः ॥ ५६ ॥&lt;br&gt;&#xA;तीर्थानि धार्य कूपत्वं गङ्गाद्याः सरितस्तथा ॥&lt;br&gt;&#xA;नन्दनादीनि च वनान्यभवन्निष्कुटत्वतः ॥५७॥&lt;br&gt;&#xA;गोलोको गोगोष्ठतया नैगमत्वं किलागमाः ॥&lt;br&gt;&#xA;शैलाश्च गोपुरादित्वं स्मृतयो विधितां ययुः ॥५८॥&lt;br&gt;&#xA;भूताः प्रेताः पिशाचाश्च वेतालाः कटपूतनाः ॥&lt;br&gt;&#xA;प्रपन्ना मानुषं देहं तस्यां किल पृथग्जनाः ॥ ५९ ॥&lt;br&gt;&#xA;देवोपि धूर्जटिस्तस्यां कौतुकी सिद्धरूपधृक् ॥&lt;br&gt;&#xA;योगित्वं समुपास्थाय मात्राकौपीनमुण्डधृक् ॥1.3.2.16.६०॥&lt;br&gt;&#xA;न केनचिदविज्ञातः सदा सर्वत्र दीप्यति ॥&lt;br&gt;&#xA;तौ च केशवलोकेशौ जटिलौ भस्मगुण्ठितौ ॥६१॥&lt;br&gt;&#xA;दान्तौ शोणाद्रिनाथं तमर्चयामासतुश्चिरम् ॥&lt;br&gt;&#xA;तत्रत्यानां च सर्वेषां वर्णानामानुगुण्यतः ॥ ६२ ॥&lt;br&gt;&#xA;दीक्षादिकानि चक्राते स्वयमाचार्यतां गतौ ॥&lt;br&gt;&#xA;क्रमेण हृतनिर्माल्यौ सर्वागमरहोविदौ ॥ ६३ ॥&lt;br&gt;&#xA;प्रातः स्नात्वा समाहृत्य पुष्पपत्रादिकं फलम् ॥&lt;br&gt;&#xA;मन्त्रं चारुणनाथस्य तत एव रहः श्रुतम् ॥ ६४ ॥&lt;br&gt;&#xA;जञ्जल्पाकौ जजपतुः सर्वमन्त्राधिकं सदा ॥&lt;br&gt;&#xA;धूपप्रदीपनैवेद्यैर्गीतवादित्रनर्तनैः ॥ ६५ ॥&lt;br&gt;&#xA;प्रदक्षिणानमस्कारैर्मुद्राबन्धैर्नवैर्नवैः ॥&lt;br&gt;&#xA;आसनेन च मूर्त्त्या च मूलेन च यथाविधि ॥ ६६ ॥&lt;br&gt;&#xA;पञ्चब्रह्मषडङ्गाद्यैरर्चयामासतुः शिवम् ॥&lt;br&gt;&#xA;एवं वर्षसहस्राणि षोडशारुणशङ्करम् ॥ ६७ ॥&lt;br&gt;&#xA;वेधोविष्णू समाराध्य शिवज्ञानमवापतुः ॥ ६८ ॥&lt;br&gt;&#xA;इतीदमश्रावि मया रहस्यं पितुः शिलादस्य मुखात्पुरा यत् ॥&lt;br&gt;&#xA;निवेदितं चाद्य तदेव तुभ्यं किमन्यदाकर्णयितुं मनीषा ॥ ६९ ॥ ॥&lt;br&gt;&#xA;इति श्रीस्कान्दे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्य उत्तरार्धे ब्रह्मविष्णुकृतारुणाचलेश मन्दिरवर्णनन्नाम षोडशोऽध्यायः ॥ १६ ॥ ॥ छ ॥&lt;/p&gt;</description>
    </item>
    <item>
      <title>०१७ शिवपार्वतीविहारवर्णनम्</title>
      <link>https://vishvAsa.github.io/purANam/skanda-purANam/sarva-prastutiH/01_mAheshvara-khaNDaH/3b_aruNAchala-mAhAtmyam/017_shivapArvatIvihAravarNanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/purANam/skanda-purANam/sarva-prastutiH/01_mAheshvara-khaNDaH/3b_aruNAchala-mAhAtmyam/017_shivapArvatIvihAravarNanam/</guid>
      <description>&lt;p&gt;॥ सूत उवाच ॥ ॥&lt;br&gt;&#xA;इति श्रुत्वास्य वचनं मार्कण्डेयोऽभ्यभाषत ॥&lt;br&gt;&#xA;॥ मार्कण्डेय उवाच ॥ ॥&lt;br&gt;&#xA;श्रुतमेव मया देव श्रोतव्यं भवतो मुखात् ॥ १ ॥&lt;br&gt;&#xA;तथापि कौतुकेनाहमाक्रान्तो मुनयोऽप्यमी ॥&lt;br&gt;&#xA;गौर्या कथं तपस्तप्तं महादेव्यात्र कथ्यताम् ॥ २ ॥ ॥&lt;br&gt;&#xA;॥ नन्दिकेश्वर उवाच ॥ ॥&lt;br&gt;&#xA;कथयामि तदप्येतद्यथाऽधिगतमात्मना ॥&lt;br&gt;&#xA;शृणु त्वमवधानेन मार्कण्डेय महामते ॥ ३ ॥&lt;br&gt;&#xA;ननु जानासि तत्पूर्वं यथा दाक्षायणी शिवः ॥&lt;br&gt;&#xA;उपयेमे सतीं नाम सतीनामधिदेवताम् ॥ ४ ॥&lt;br&gt;&#xA;यथा च सा क्रुधा भर्तुर्द्रुहि दक्षप्रजापतौ ॥&lt;br&gt;&#xA;योगादहासीदात्मीयं वपुरित्यपि ते श्रुतम् ॥ ५ ॥&lt;br&gt;&#xA;तदा हराज्ञानिघ्नेन वीरभद्रेण यत्कृतम् ॥&lt;br&gt;&#xA;अध्वरध्वंसनं दक्षस्यापि ते विदितं महत् ॥ ६ ॥&lt;br&gt;&#xA;अश्रौषीस्तस्य दक्षस्य गणैः शीर्षासखण्डनम् ॥&lt;br&gt;&#xA;ब्रह्माच्युतेन्द्रमुख्यानां देवानामपि शिक्षणम् ॥ ७ ॥&lt;br&gt;&#xA;दन्तघातं रवेः पाणिपाटनं जातवेदसः ॥&lt;br&gt;&#xA;अदितिप्रभृतीनां च दिव्यस्त्रीणां पराभवम्॥ ॥ ८ ॥&lt;br&gt;&#xA;सा च देवी पुनर्जन्म लेभे हिमवतो गृहे ॥&lt;br&gt;&#xA;उमेति पार्वतीत्याख्यां द्वितीयां विभ्रती पुनः ॥ ९ ॥&lt;br&gt;&#xA;देवः स्थाणुवने तां च परिचर्यापरं रहः ॥&lt;br&gt;&#xA;अरुरोचयिषुः काममधाक्षीत्कालवह्निना ॥ 1.3.2.17.१० ॥&lt;br&gt;&#xA;जितेन्द्रियं च तं देवं क्वापि यातं गणैः सह ॥&lt;br&gt;&#xA;तपोभिस्तोषयामास गौरी शिखरवासिनी ॥ ११ ॥&lt;br&gt;&#xA;उपयम्याथ तां देवो वृत्तान्तैश्चित्तखण्डिभिः ॥&lt;br&gt;&#xA;रमयामास चैकान्ते मोदस्वेति विलासिनीम् ॥ १२ ॥&lt;br&gt;&#xA;वैधव्यखिन्नया रत्या प्रार्थिता शैलनन्दिनी ॥&lt;br&gt;&#xA;कामपीठे तपस्यन्ती कामं प्रत्युददीपयत् ॥ १३ ॥&lt;br&gt;&#xA;पुनश्च मेनया मात्रा पित्रा च हिमभूभृता ॥&lt;br&gt;&#xA;आनीता भवनं भर्त्रा साकं चिरमरंस्त सा ॥ १४ ॥&lt;br&gt;&#xA;तदा शुम्भनिशुम्भाख्यौ लेभाते वेधसो वरम् ॥&lt;br&gt;&#xA;देवदानवमर्त्येषु मास्तु नौ पुरुषान्मृतिः ॥ १५ ॥&lt;br&gt;&#xA;इति तद्वचनं श्रुत्वा जातत्रासैः सुपर्वभिः ॥&lt;br&gt;&#xA;अभ्यर्थितोऽवदद्देवो रहश्चक्रधरादिभिः ॥ १६ ॥&lt;br&gt;&#xA;माभैष्ट भद्र कालेन तथा प्रतिविधीयते ॥&lt;br&gt;&#xA;यथा निषूदितौ स्यातां तादृशौ दानवाविति ॥ १७ ॥&lt;br&gt;&#xA;दत्ताभयान्मुकुन्दादीन्विसृज्यान्धकसूदनः ॥&lt;br&gt;&#xA;अन्तःपुरगतो रेमे देव्या सह यथा पुरा ॥ १८ ॥&lt;br&gt;&#xA;कदाचिन्मर्मलक्ष्येण प्रीत्या कालीति निन्दिता ॥&lt;br&gt;&#xA;तस्य प्रीत्यै कालिका च त्वचमेवाजहान्निजाम् ॥ १९ ॥&lt;br&gt;&#xA;यत्रोत्क्षिप्तवती चर्म स्वेच्छया परमेश्वरी ॥&lt;br&gt;&#xA;महाकाशीप्रपाताख्यं तदभूत्क्षेत्रमुत्तमम् ॥ 1.3.2.17.२० ॥&lt;br&gt;&#xA;सा च त्वक्कौशिकी नाम्ना काली विन्ध्याद्रिवासिनी ॥&lt;br&gt;&#xA;तपस्यन्ती वृषस्यन्तौ तो जघान महासुरौ ॥ २१ ॥&lt;br&gt;&#xA;देवी च गौरी शिखरे तस्मिन्नेव मनोहरे ॥&lt;br&gt;&#xA;तपोभिर्लब्धगौरीत्वाद्भर्त्तारं समतोषयत् ॥ २२ ॥&lt;br&gt;&#xA;क्रमेण दौर्हृदवती भूत्वा प्रासूत पार्वती ॥&lt;br&gt;&#xA;गजाननं च हेरम्बं सेनान्यं च षडाननम् ॥ २३ ॥&lt;br&gt;&#xA;तौ चागमविदः प्राहुर्नारायणचतुर्मुखौ ॥&lt;br&gt;&#xA;पूर्वापराधशुद्ध्यर्थं देवीगर्भसमुद्भवौ ॥ २४ ॥&lt;br&gt;&#xA;वर्धमानौ च तौ बालौ पित्रोरालोकमानयोः ॥&lt;br&gt;&#xA;मग्नयोरिव वर्षाब्धौ प्रेमग्रन्थिरभूद्दृढा ॥ २५ ॥&lt;br&gt;&#xA;जातु वीणानिनादेन कदाचिच्चित्रलेखनैः ॥&lt;br&gt;&#xA;विजह्रतुश्शिवौ स्वैरमेकदा मण्डनैर्मिथः ॥ २६ ॥&lt;br&gt;&#xA;जातु विद्यागमालापैः कदाचिच्चित्रवस्तुभिः ॥&lt;br&gt;&#xA;एकदा लोकवृत्तान्तैर्दम्पतिभ्यां विनोदितम् ॥ २७ ॥&lt;br&gt;&#xA;पुष्पावचयनैर्जातु कदाचिद्वारिखेलनैः ॥&lt;br&gt;&#xA;अदीव्यतां च रागार्द्रौ दोलाकेलिभिरेकदा ॥ २८ ॥&lt;br&gt;&#xA;मैनाकेनार्चितौ जातु मेनया जातु पूजितौ ॥&lt;br&gt;&#xA;जात्वर्हितौ हिमवता दम्पती तौ विनोदितौ ॥२९॥&lt;br&gt;&#xA;जातु द्यूतविनोदेन गतिगोष्ठ्या कदाचन ॥&lt;br&gt;&#xA;एकदा दानलीलाभिः शिवौ चिक्रीडतुश्चिरम् ॥ 1.3.2.17.३० ॥&lt;br&gt;&#xA;द्यूतनिर्जितमाच्छिद्य पत्युरुत्सङ्गतां गतम् ॥&lt;br&gt;&#xA;वलयीकृतमेणाङ्कं ताटङ्कीकृतवत्युमा ॥ ३१ ॥&lt;br&gt;&#xA;इति तौ पितरौ चराचराणां निवसन्तौ कनकाचलादिकेषु ॥&lt;br&gt;&#xA;रुचिरेषु पदेषु कामभोगानतिहृद्यान्सुचिरं किलान्वभूताम् ॥ ३२ ॥&lt;br&gt;&#xA;इति श्रीस्कान्दे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्य उत्तरार्धे शिवपार्वतीविहारवर्णनन्नाम सप्तदशोऽध्यायः ॥ १७ ॥&lt;/p&gt;</description>
    </item>
    <item>
      <title>०१८ पार्वतीकृतारुणाचलेश्वरपरिचरणवर्णनम्</title>
      <link>https://vishvAsa.github.io/purANam/skanda-purANam/sarva-prastutiH/01_mAheshvara-khaNDaH/3b_aruNAchala-mAhAtmyam/018_pArvatIkRtAruNAchaleshvaraparicharaNavarNanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/purANam/skanda-purANam/sarva-prastutiH/01_mAheshvara-khaNDaH/3b_aruNAchala-mAhAtmyam/018_pArvatIkRtAruNAchaleshvaraparicharaNavarNanam/</guid>
      <description>&lt;p&gt;॥ नन्दिकेश्वर उवाच ॥ ॥&lt;br&gt;&#xA;गार्हस्थ्यं बिभ्रती भर्तुरेकाम्रतलवासिनः ॥&lt;br&gt;&#xA;पक्वान्नपानैस्सा तत्र पर्य्यतर्पयत प्रजाः ॥ १ ॥&lt;br&gt;&#xA;जातु सन्ध्यानुसन्धानमुकुलीकृतलोचनम् ॥&lt;br&gt;&#xA;बद्धाञ्जलिपुटं देवमद्राक्षीदद्रिनन्दिनी ॥ २ ॥&lt;br&gt;&#xA;ध्यायते नूनमधुना कापि सौभाग्यशालिनी ॥&lt;br&gt;&#xA;क्रियते यन्मयि प्रेम तन्मन्ये वचनं महत् ॥ ३ ॥&lt;br&gt;&#xA;कथं विज्ञायते पुंसां कुटिला मानसी स्थितिः ॥&lt;br&gt;&#xA;मिथ्योपचाराद्दक्षेण वञ्चितास्म्यमुना भृशम् ॥ ४ ॥&lt;br&gt;&#xA;मयि दाक्षिण्यमेवास्य मन्ये मनसि चेद्रहः ॥&lt;br&gt;&#xA;जनः सौभाग्यवान्यस्माद्भवति स्नेहभाजनम् ॥ ५ ॥&lt;br&gt;&#xA;अद्यप्रभृति ते दासस्तपोभिः क्रीत इत्यपि ॥&lt;br&gt;&#xA;मुग्धेन्दुशेखरेणास्मि विप्रलब्धा स्मरारिणा ॥ ६ ॥&lt;br&gt;&#xA;असमानानुरागेषु नारीणां मूढचेतसाम् ॥&lt;br&gt;&#xA;सौभाग्यगर्वो लोकेषु परिहासाय केवलम् ॥ ७ ॥&lt;br&gt;&#xA;इति प्रणयरोषेण देव्याः कलुषचेतसः ॥&lt;br&gt;&#xA;हव्यवाहातपालीढमिवाननमलक्ष्यत ॥ ८ ॥&lt;br&gt;&#xA;वाष्पवारिप्लवे तस्या आताम्रे च विलोचने ॥&lt;br&gt;&#xA;नीलोत्पले जलापूर्णे इव भूम्ना विरेजतुः ॥ ९ ॥&lt;br&gt;&#xA;यत्तस्याधीनतिलकं भ्रुवोर्युगमभज्यत ॥&lt;br&gt;&#xA;द्वेधाकृतमिवादर्शि मन्मथस्य शरासनम्॥ 1.3.2.18.१० ॥&lt;br&gt;&#xA;अन्तर्मन्युभरेणास्याः कम्पते स्माधरच्छदः ॥&lt;br&gt;&#xA;मुहुः प्रवालस्थायीव रक्ताशोकस्य पल्लवः ॥११॥&lt;br&gt;&#xA;अतीव रज्यमाने तत्पार्वत्या गण्डमण्डलम् ॥&lt;br&gt;&#xA;शाणावघर्षमाणिक्यदर्पणप्रतिमं बभौ ॥ १२ ॥&lt;br&gt;&#xA;अन्तर्वेपधुतौ तस्याश्चकम्पाते पयोधरौ ॥&lt;br&gt;&#xA;पद्मकोशाविवान्तःस्थ चञ्चरीकप्रचालितौ ॥ १३ ॥&lt;br&gt;&#xA;अचिन्तयच्च सम्भूय सौभाग्याभावतो ननु ॥&lt;br&gt;&#xA;ममायमन्यस्त्रीचिन्तां कुरुते चन्द्रभूषणः ॥ १४ ॥&lt;br&gt;&#xA;तदैषा क्वापि यास्यामि किमत्रास्त्येकया मम ॥&lt;br&gt;&#xA;तपस्यते च सौभाग्यमर्जनीयं मयाधुना ॥ १५ ॥&lt;br&gt;&#xA;निमीलिताक्षिण्येवास्य गन्तव्यं निभृतं मया ॥&lt;br&gt;&#xA;न चेन्मां वारयत्येष कण्ठादुपरि भाषितैः ॥ १६ ॥&lt;br&gt;&#xA;वत्सौ तु वर्धयत्येव गङ्गेयमतिवत्सला ॥&lt;br&gt;&#xA;देवस्तु न स्मरत्येव मामन्यस्त्रीपरायणः ॥ १७ ॥&lt;br&gt;&#xA;इति निश्चित्य देवस्य पार्श्वादाशु निवृत्त्य सा ॥&lt;br&gt;&#xA;अनिर्दिश्य दिशं काञ्चिद्यातुं व्यग्रा प्रचक्रमे ॥ १८ ॥&lt;br&gt;&#xA;चलावती माल्यवती मालिनी विजया जया ॥&lt;br&gt;&#xA;वारिता अपि संरम्भात्स्वामिनीमन्वयुः स्वयम् ॥ १९ ॥&lt;br&gt;&#xA;तत्र सापि गिरीन्पुण्यान्वनानि नगराणि च ॥&lt;br&gt;&#xA;सरांसि सरितश्चैषा विचचार समन्ततः ॥ 1.3.2.18.२० ॥&lt;br&gt;&#xA;भ्रमन्ती सह्यपादेषु द्राविडाख्ये सुनीवृति ॥&lt;br&gt;&#xA;तीर्त्वा शक्त्यापगां देवी विजयां समभाषत ॥ २१ ॥&lt;br&gt;&#xA;दृश्योऽयं नातिदूरेण पुरस्तात्सकलारुणः ॥&lt;br&gt;&#xA;शृङ्गैस्संलक्ष्यतेऽष्टाभिर्नूनं माहात्म्यवान्गिरिः ॥ २२ ॥&lt;br&gt;&#xA;उपत्यकासु चैतस्य दृश्यन्ते तापसाश्रमाः ॥&lt;br&gt;&#xA;अतीव पावनाः शान्ताः पुण्यारण्यमनोहराः ॥ २३ ॥&lt;br&gt;&#xA;गत्वा निरूपयामस्तानिमान्पुण्याश्रमान्वयम् ॥&lt;br&gt;&#xA;प्रसीदतितरां चेत एषां सन्दर्शनेन मे ॥ २४ ॥&lt;br&gt;&#xA;एवमाह्रादयत्यालि क्रमेण गिरिनन्दिनी ॥&lt;br&gt;&#xA;तस्याद्रेर्जग्मुषी पार्श्वमपश्यत्कञ्चिदाश्रमम् ॥ २५ ॥&lt;br&gt;&#xA;लूतास्तन्तून्नयन्त्यत्र कुम्भीराः शैवलान्यपि ॥&lt;br&gt;&#xA;शिशून्पुष्णन्ति नीवारैः सफरान्भूरिमायवः ॥ २६ ॥&lt;br&gt;&#xA;हरन्त्यवकरान्वालैश्चमराः स्फीतरोमभिः ॥&lt;br&gt;&#xA;समीकुर्वन्ति चोद्भूतैर्विषाणैर्यत्र सैरिभाः ॥ २७ ॥&lt;br&gt;&#xA;वानराः फलपुष्पाणि मधुपत्राणि भल्लुकाः ॥&lt;br&gt;&#xA;क्रोडाः स्नानीयमृत्स्नां च यत्रर्षिभ्यो नयन्त्यहो ॥ २८ ॥&lt;br&gt;&#xA;काकोलूकैः शुकश्येनैर्मृगव्याघ्रैर्हरिद्विपैः ॥&lt;br&gt;&#xA;कलापिसर्पैर्यत्रासुमार्जारैः सौहृदं श्रितम् ॥ २९ ॥&lt;br&gt;&#xA;हूयमानपुराडाशद्रव्यसौरभ्यहारिणी ॥&lt;br&gt;&#xA;यत्र द्रुमान्तरालेभ्यो धूम्या निर्याति पावनी ॥ 1.3.2.18.३० ॥&lt;br&gt;&#xA;पठन्ति शतरुद्रीयं यत्र वायसवैरिणः ॥&lt;br&gt;&#xA;गृणन्ति काकाः स्तोत्राणि साम गायन्ति सारिकाः ॥ ३१ ॥&lt;br&gt;&#xA;शाकशालिषु शार्दूलाश्चरन्ति च तथैव गाः ॥&lt;br&gt;&#xA;सिञ्चन्ति पुष्कराम्भोभिः कुम्भिनी यत्र पादपान् ॥ ॥ ३२ ॥&lt;br&gt;&#xA;क्वचिच्च शोभने देशे पुण्ये पुण्यमनोहरे ॥&lt;br&gt;&#xA;ददर्श सा तपस्यन्तं यं कञ्चिद्दृषिसत्तमम् ॥ ३३ ॥&lt;br&gt;&#xA;अधस्तात्सप्तपर्णस्य चित्रव्याघ्रत्वगासने ॥&lt;br&gt;&#xA;बद्धवीरासनं सम्यक्पावने कुशविष्टरे ॥ ३४ ॥&lt;br&gt;&#xA;शालिशूकारुणाभाभिर्जटाभिर्भस्मपाण्डुरम् ॥&lt;br&gt;&#xA;अचञ्चलाभिर्विद्युद्भिरिव शारदवारिदम् ॥ ३५ ॥&lt;br&gt;&#xA;नासाग्रनिश्चलदृशं समप्रस्फुरिताधरम् ॥&lt;br&gt;&#xA;आवर्त्तयन्तं रुद्राक्षमालिकामग्रपाणिना ॥ ३६ ॥&lt;br&gt;&#xA;प्रत्यग्रनिर्णेजनतो ह्यन्त्यश्यानदशाञ्चले ॥&lt;br&gt;&#xA;वसानं वल्कलयुगे सन्ध्याभ्रे भूभृतां यथा ॥ ३७ ॥&lt;br&gt;&#xA;षड्वर्गहिंस्रबन्धाय स्थापितां वागुरामिव ॥&lt;br&gt;&#xA;उपवीतत्रयीमारादुरोगर्तस्य बिभ्रतम् ॥&lt;br&gt;&#xA;कृतोचितोपचारा सा तमप्राक्षीत्तपोधनम् ॥ ३८ ॥&lt;br&gt;&#xA;॥ पार्वत्युवाच ॥ ॥&lt;br&gt;&#xA;कस्त्वं कोऽयं गिरिवरो यत्र त्वं कुरुषे तपः ॥ ३९ ॥&lt;br&gt;&#xA;स चाहारुणशैलोऽयं पुण्यक्षेत्रेषु पूजितः॥&lt;br&gt;&#xA;गौतमोऽहं मुनिर्मुक्त्यै तपसाराधये शिवम् ॥ 1.3.2.18.४० ॥&lt;br&gt;&#xA;इत्युक्त्वा विजयादीनां मुखेनैनामुमां विदन् ॥&lt;br&gt;&#xA;प्रणम्य भक्त्या बहुशो नीतवानुटजं निजम् ॥ ४१ ॥&lt;br&gt;&#xA;कन्दमूलफलाद्यैश्च कृतातिथ्यामिमां मुनिः ॥&lt;br&gt;&#xA;जगन्मङ्गलमूलाय तपसे चान्वमन्यत ॥ ४२ ॥&lt;br&gt;&#xA;ज्योतिःस्तम्भस्य सम्भूतिमारभ्यानुक्रमेण सः ॥&lt;br&gt;&#xA;जगाद चास्यै शोणाद्रेर्महिमानमशेषतः ॥ ४३ ॥&lt;br&gt;&#xA;शोणाद्रेः पूर्वदिग्भागे स्थलीश्वरमिति स्थलम् ॥&lt;br&gt;&#xA;यत्र सन्निहितः शम्भुर्ज्योतिर्लिङ्गात्मतां गतः ॥ ४४ ॥&lt;br&gt;&#xA;वैकुण्ठपरमेष्ठ्यादि गीर्वाण निबिडीकृते ॥&lt;br&gt;&#xA;न तत्र मे तपः कर्तुमव्याक्षेपेण शक्यते ॥ ४५ ॥&lt;br&gt;&#xA;अयं शोणगिरेः पादः प्रवालाचलनामवान्॥&lt;br&gt;&#xA;पुण्यारण्योपरुद्धत्वाद्रहस्यत्वं विगाहते ॥ ४६ ॥&lt;br&gt;&#xA;तत एवाहमत्रैव प्रतिष्ठाप्य त्रिलोचनम् ॥&lt;br&gt;&#xA;आराधये यथाशक्ति तपोभिः कल्पितात्मभिः ॥ ४७ ॥&lt;br&gt;&#xA;ममाश्रमसमीपेऽस्मिन्पुण्यक्षेत्रमिदं महत् ॥&lt;br&gt;&#xA;क्रियतामाश्रमो देव्या कर्त्तव्यं हि तपश्चिरम् ॥ ४८ ॥&lt;br&gt;&#xA;मुनेरेवमनुज्ञानात्कृताश्रमपरिग्रहा ॥&lt;br&gt;&#xA;उदयुङ्क्त तपः कर्त्तुं सुमहत्पर्वतात्मजा ॥ ४९ ॥&lt;br&gt;&#xA;आश्रमं रक्षितुं सत्यवतीं काननवासिनीम् ॥&lt;br&gt;&#xA;शुभगां धुन्धुमारिं च प्रागाद्याशास्वतिष्ठिपत् ॥ 1.3.2.18.५० ॥&lt;br&gt;&#xA;तपोवनस्य सर्वस्य रक्षार्थं सा समादिशत् ॥&lt;br&gt;&#xA;दुर्गामनर्गलस्फूर्तिमाज्ञानिर्वाहणक्षमाम् ॥ ॥ ५१ ॥&lt;br&gt;&#xA;अनन्तरं सा धम्मिल्लं मन्दारप्रसवोचितम् ॥&lt;br&gt;&#xA;जटाभरत्वं तपसे गमयामास पार्वती ॥ ५२ ॥&lt;br&gt;&#xA;हंसचिह्नदशं हित्वा दुकूलं मिहकालघु ॥&lt;br&gt;&#xA;परुषं सुकुमाराङ्गी परिधत्तेस्म वल्कलम् ॥ ५३ ॥&lt;br&gt;&#xA;अपि प्रसूनावचयनिस्सहाङ्गुलिपल्लवा ॥&lt;br&gt;&#xA;अलावीदतितीक्ष्णाग्राण्यविकारं कुशानि सा ॥ ५४ ॥&lt;br&gt;&#xA;वज्रसूचिनिर्भराङ्गैरवच्छिन्नानि कण्टकैः ॥&lt;br&gt;&#xA;शिरीषमृद्वी शाण्डिल्यपल्लवान्युच्चिकाय या ॥ ५५ ॥&lt;br&gt;&#xA;पावन्यां कमलानद्यां प्रातर्विहितमज्जना ॥&lt;br&gt;&#xA;अर्चयामास रक्ताब्जैर्यथाविधि विभाकरम् ॥ ५६ ॥&lt;br&gt;&#xA;दर्भाक्षततिलोन्मिश्रैर्गौरी श्रीनदिवारिभिः ॥&lt;br&gt;&#xA;देवी निर्वर्तयामास देवर्षिपितृतर्पणम् ॥ ५७ ॥&lt;br&gt;&#xA;वालुकामण्डले सूर्यमावाह्याभ्यर्च्य पङ्कजैः ॥&lt;br&gt;&#xA;कृतप्रदक्षिणा गौरी प्रणनाम सहस्रशः ॥ ५८ ॥&lt;br&gt;&#xA;स्वयमेव प्रतिष्ठाप्य लिङ्गं किमपि शङ्करम् ॥&lt;br&gt;&#xA;आगमोक्तेन विधिना पूजयामास पार्वती ॥ ५९ ॥&lt;br&gt;&#xA;आसनेन च मूर्त्या च मूलेनाङ्गैश्च सा रविम् ॥&lt;br&gt;&#xA;दण्डिपिङ्गलमुख्यांश्च शक्तीर्दीप्तादिका अपि ॥ 1.3.2.18.६० ॥&lt;br&gt;&#xA;तत्तद्दिक्षु च सोमादीन्ग्रहान्धेन्वादिमुद्रया ॥&lt;br&gt;&#xA;तेजश्चण्डे चार्चयित्वा निर्माल्यं च न्यवेदयत् ॥ ६१ ॥&lt;br&gt;&#xA;अर्घेणातीव शुद्धेन सम्प्रोक्ष्य च समन्ततः ॥&lt;br&gt;&#xA;द्वारवास्तु समभ्यर्च्य न्यासानपि चकार सा ॥ ६२ ॥&lt;br&gt;&#xA;भूतशुद्धिं विधायान्वगन्तर्यागं चकार सा ॥&lt;br&gt;&#xA;हृदि पद्मासने चार्च्य ज्ञानधर्मादिकान्क्रमात् ॥ ॥ ६३ ॥&lt;br&gt;&#xA;शक्तीर्दलेषु वामादीर्दलाग्रे सूर्यवेधसौ ॥&lt;br&gt;&#xA;केसराग्रे सोमविष्णू कर्णिकाग्रेऽग्निधूर्जटी ॥ ६४ ॥&lt;br&gt;&#xA;तदूर्ध्वे शक्तिचक्रं च विन्यस्तब्रह्मपञ्चका ॥&lt;br&gt;&#xA;अङ्गैर्दत्त्वा च पाद्यादीनुपचर्याभिषिच्य सा ॥ ६५ ॥&lt;br&gt;&#xA;प्रादाच्चन्दनपुष्पादि धूपदीपप्रदायिनी ॥&lt;br&gt;&#xA;भूयोपि पञ्चब्रह्माणि षडङ्गान्यप्यपूजयत् ॥ ६६ ॥&lt;br&gt;&#xA;तत्तद्दिक्षु च शक्रादीन्वज्रादींश्च विधानतः ॥&lt;br&gt;&#xA;कृत्वा सर्वोपचारांश्च वितताराष्टपुष्पिकाम् ॥ ६७ ॥&lt;br&gt;&#xA;पञ्चवक्त्राणि चाभ्यर्च्य कृतचण्डेश्वरार्चना ॥&lt;br&gt;&#xA;प्रदक्षिणा प्रणामाद्यैर्नित्यं शिवमपूजयत् ॥ ६८ ॥&lt;br&gt;&#xA;शिवागमोक्तविधिना द्रव्यैः सौभाग्यदायिभिः ॥&lt;br&gt;&#xA;सा जुहाव च पूजान्ते प्रणीते जातवेदसि ॥ ६९ ॥&lt;br&gt;&#xA;परिकल्पितोपचारा च कन्दमूलफलादिकैः ॥&lt;br&gt;&#xA;स्वयं कृतोपचारेयमतिथीनभ्यपूजयत् ॥ 1.3.2.18.७० ॥&lt;br&gt;&#xA;अङ्गुष्ठाग्रेण तिष्ठन्ती ग्रीष्ये पञ्चाग्निमध्यतः ॥&lt;br&gt;&#xA;ह्रदे च शिशिरे चन्द्रपीयूषाप्यायिताऽभवत् ॥ ७१ ॥&lt;br&gt;&#xA;वर्षरात्रीषु धाराभिः सह वारिधरा पुनः ॥&lt;br&gt;&#xA;सौदामिनीव ददृशे तमसि स्तिमिता कृतिः ॥ ७२ ॥&lt;br&gt;&#xA;पाणिपादेन पद्मानि मुखेन च कलानिधिम् ॥&lt;br&gt;&#xA;प्रदर्शयत्यनायासान्निन्ये सा हैमनीर्निशाः ॥ ७३ ॥&lt;br&gt;&#xA;नीवारबीजदानेन सा मृगानप्यपोषयत् ॥&lt;br&gt;&#xA;अज्ञातहिंसाभिभवानाश्रमोपान्तवर्तिनः ॥ ७४ ॥&lt;br&gt;&#xA;कृतालवालसलिलैः सुवालाकलशाहृतैः ॥&lt;br&gt;&#xA;वात्सल्याद्वर्द्धयामास पूर्णानाश्रमपादपान्॥ ७५ ॥&lt;br&gt;&#xA;प्रदक्षिणां कृतवती शोणशैलं गिरीन्द्रजा ॥&lt;br&gt;&#xA;सा मनोरथसंसिद्ध्यै नित्यं सह सखीजनैः ॥ ७६ ॥&lt;br&gt;&#xA;पञ्चाक्षरी जजापैषा शिवस्तोत्राण्युदैरयत्॥&lt;br&gt;&#xA;दध्यौ च देवं मनसा शोणपर्वतरूपिणम् ॥ ७७ ॥&lt;br&gt;&#xA;अनुदिनमरुणाचलेश्वरं सा प्रणतवती विहितप्रदक्षिणाद्यैः ॥&lt;br&gt;&#xA;शिवनिगमविधानवेदिनी सा व्यरचयदद्रिसुता चिरं तपस्याम् ॥ ७८ ॥&lt;br&gt;&#xA;इति श्रीस्कान्दे महापुराण एकाशीतिसाहस्र्यां सहितायां प्रथमे माहेश्वरखण्डेऽरुणाचलमाहात्म्य उत्तरार्धे पार्वतीकृतारुणाचलेश्वरपरिचरणवर्णनन्नामाऽष्टादशोऽध्यायः ॥ १८ ॥ ॥ छ ॥&lt;/p&gt;</description>
    </item>
    <item>
      <title>०१९ दुर्गाकृतमहिषासुरवधवर्णन</title>
      <link>https://vishvAsa.github.io/purANam/skanda-purANam/sarva-prastutiH/01_mAheshvara-khaNDaH/3b_aruNAchala-mAhAtmyam/019_durgAkRtamahiShAsuravadhavarNana/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/purANam/skanda-purANam/sarva-prastutiH/01_mAheshvara-khaNDaH/3b_aruNAchala-mAhAtmyam/019_durgAkRtamahiShAsuravadhavarNana/</guid>
      <description>&lt;p&gt;॥ नन्दिकेश्वर उवाच ॥ ॥&lt;br&gt;&#xA;तावत्कुतश्चिदाकर्ण्य तत्रस्थां महिषासुरः ॥&lt;br&gt;&#xA;अवज्ञातसुरारातिर्विध्वंसितपुरन्दरः ॥ १ ॥&lt;br&gt;&#xA;सर्वलोकजयी सिद्धविद्याधरभयावहः ॥&lt;br&gt;&#xA;दुर्निग्रहो वरादासीच्छस्त्रास्त्रैरखिलैरपि ॥ २ ॥&lt;br&gt;&#xA;तीक्ष्णानामपि शापानामप्यगोचरतां गतः ॥&lt;br&gt;&#xA;दर्पद्भिर्दानवैदैत्यैः कौणपैश्च निषेवितः ॥ ३ ॥&lt;br&gt;&#xA;दूषको मुनिपत्नीनां धर्ममार्गोपघातकः ॥&lt;br&gt;&#xA;बलात्पुलोम्नो नमुचेर्वृत्रादपि बलाधिकः ॥ ४ ॥&lt;br&gt;&#xA;हिरण्यकशिपोर्वश्यो हिरण्याक्ष इवापरः ॥&lt;br&gt;&#xA;तां विलोभयितुं काञ्चित्प्राहिणोत्किल दूतिकाम्॥ ५ ॥&lt;br&gt;&#xA;ततः सा तापसीवेषधारिणी गिरिजां प्रति ॥&lt;br&gt;&#xA;सखीसमक्ष एवेदमुवाचानुचितं वचः ॥ ६ ॥&lt;br&gt;&#xA;अरारु भीषणे भीरो निवसस्यत्र किं वने ॥&lt;br&gt;&#xA;विहर्तुमुचिता रम्येष्ववरोधनवेश्मसु ॥ ७ ॥&lt;br&gt;&#xA;किमर्थं वाद्य चित्तं ते यौवने भोगनिःस्पृहम् ॥&lt;br&gt;&#xA;निवेशितं तपसि च दैवतैरपि दुष्करे ॥ ८ ॥&lt;br&gt;&#xA;हंसतूलमयीं शय्यां मुक्तामयवितानिकाम् ॥&lt;br&gt;&#xA;हित्वा किमिति मृद्वङ्गि सुप्यते परुषाश्मसु ॥ ९ ॥&lt;br&gt;&#xA;तपोजडो मृडो दिष्ट्या प्रागेवास्ति त्वयोज्झितः ॥&lt;br&gt;&#xA;तवानुरूपो नैवान्यो विद्यते दिविषत्सु च ॥ 1.3.2.19.१० ॥&lt;br&gt;&#xA;किं तु त्रैलोक्यनाथोऽस्ति महिषो दानवेश्वरः ॥&lt;br&gt;&#xA;यदि द्रक्ष्यसि तं सुभ्र त्यक्ष्यस्येव क्षणात्तपः ॥ ११ ॥&lt;br&gt;&#xA;किं निह्नवेन नन्वेष श्रुत्वा सर्वं चिरात्प्रभुः ॥&lt;br&gt;&#xA;स प्राहिणोदुपानेतुं दूतिकां मां स्मरातुरः ॥ १२ ॥&lt;br&gt;&#xA;इत्यत्यन्तविरुद्धं तां ब्रुवाणामसमञ्जसम् ॥&lt;br&gt;&#xA;देव्याश्चित्तस्थितिं ज्ञात्वा विजया निरकासयत् ॥ १३ ॥&lt;br&gt;&#xA;सा चातिरोषेण कृतप्रतिज्ञा दैत्यरूपिका ॥&lt;br&gt;&#xA;गत्वा विदितवृत्तान्तमकरोन्महिषासुरम् ॥ १४ ॥&lt;br&gt;&#xA;सोऽपि तत्सर्वमाकर्ण्य रुषातीवारुणेक्षणः ॥&lt;br&gt;&#xA;देवीं जिघृक्षुरभ्यागाद्वृतो दैतेयकोटिभिः ॥ ॥ १५ ॥&lt;br&gt;&#xA;स्यन्दनैर्द्विरदैरश्वैः पत्तिभिश्च समन्ततः ॥&lt;br&gt;&#xA;भुवमाच्छादयामास ध्वजैश्च गगनान्तरम् ॥ १६ ॥&lt;br&gt;&#xA;क्ष्वेलितैर्वाद्यघोषैश्च नभः स्फुटदिवाभवत् ॥&lt;br&gt;&#xA;पादाघातैश्च दैत्यानां विदद्रे वसुधातलम् ॥ १७ ॥&lt;br&gt;&#xA;करालो दुर्द्धरस्तस्य विचष्णुर्विकरालकः ॥&lt;br&gt;&#xA;बाष्कलो दुर्मुखश्चण्डः प्रचण्डश्चामरासुरः ॥ १८ ॥&lt;br&gt;&#xA;महाहनुर्महामौलिरुग्रास्यो विकटेक्षणः ॥&lt;br&gt;&#xA;ज्वालास्यो दहनश्चेमे सेनान्योपि प्रतस्थिरे ॥ १९ ॥&lt;br&gt;&#xA;कोलाहलमिमं श्रुत्वा देवी नियमविघ्नतः ॥&lt;br&gt;&#xA;शङ्किता दैत्यसंहृत्यै दुर्गामादिशति स्म सा ॥ 1.3.2.19.२० ॥&lt;br&gt;&#xA;सारुणाद्रिरहोद्रोण्यामधिरूढा मृगाधिपम् ॥&lt;br&gt;&#xA;दीप्तायुधधरैर्दोर्भिः कालिकेव महीं गता ॥ २१ ॥&lt;br&gt;&#xA;घनाघनरवोदग्रं सिंहनादमचीकरत् ॥&lt;br&gt;&#xA;स्फुरद्दन्तच्छदोपान्तं वल्गदङ्गुलिपल्लवा ॥ २२ ॥&lt;br&gt;&#xA;स्वाङ्गेभ्यो योगिनीचक्रं मातरोऽप्यसृजन्रुषा ॥&lt;br&gt;&#xA;देव्याः प्रियाय दैतेयसंहारार्हाः सहस्रशः ॥ २३ ॥&lt;br&gt;&#xA;काश्चित्तत्रारुणच्छाया दण्डिन्यो हंसवाहनाः ॥&lt;br&gt;&#xA;मुखैश्चतुर्भिराजग्मुः कोपप्रस्फुरिताधरैः ॥ ॥ २४ ॥&lt;br&gt;&#xA;निर्ययुः काश्चन क्रुद्धा ज्वलत्त्रिशिखपाणयः ॥&lt;br&gt;&#xA;निस्वनद्भूषणाः पंसल्ललाटा वृषवाहनाः ॥ २५ ॥&lt;br&gt;&#xA;निर्जग्मुरपराः सेनासहिताः शिखिवाहनैः ॥&lt;br&gt;&#xA;शक्तिदण्डाभयकराः शतशः षड्भिराननैः ॥ २६ ॥&lt;br&gt;&#xA;निश्चक्रमुः परास्तार्क्ष्यमधिरुह्याधिकक्रुधा ॥&lt;br&gt;&#xA;शङ्खचक्रधराः सूर्यचन्द्रमोभ्यां दिवो यथा ॥ ॥ २७ ॥&lt;br&gt;&#xA;प्रतिष्ठन्ते तथा व्याघ्रवाहाः कुवलयत्विषः ॥&lt;br&gt;&#xA;पोत्रैः सद्घर्घरारावैर्बिभ्रत्यो मुसलं हलम् ॥ २८ ॥&lt;br&gt;&#xA;रोषारुणसहस्राक्ष्यो वलक्षद्विपवाहनाः ॥&lt;br&gt;&#xA;प्रतस्थिरे शातकोटिशतकोटिधराः पराः ॥ २९ ॥&lt;br&gt;&#xA;अश्वारूढा समापेतुरेकाः सौदामिनीनिभाः ॥&lt;br&gt;&#xA;खड्गखेटकधारिण्यः कोपेन कपिलाननाः ॥ ॥ 1.3.2.19.३० ॥&lt;br&gt;&#xA;ताश्च कोटिचतुःषष्टिमसुरानाश्रमाद्बहिः ॥&lt;br&gt;&#xA;अरुन्धन्प्रसभं ध्वान्तराशीनिव रवेस्त्विषः ॥ ३१ ॥&lt;br&gt;&#xA;ततश्च योगिनीचक्रदानवानीकयोर्मिथः ॥&lt;br&gt;&#xA;प्रावर्त्तत रणं घोरं मुष्टामुष्टि कचाकचि ॥ ३२ ॥&lt;br&gt;&#xA;सायकैर्योगिनीमुक्तैर्दलिता दैत्यमौलयः ॥&lt;br&gt;&#xA;आच्छादयन्महीपृष्ठं स्थलजानीव सर्वतः ॥ ३३ ॥&lt;br&gt;&#xA;प्रसस्रू रक्तसरितो लगत्कैशिकशैवलाः ॥&lt;br&gt;&#xA;लुठद्विपाठपाठीनाः स्मरैर्देवीमुखाम्बुजैः ॥ ३४ ॥&lt;br&gt;&#xA;वेतण्डतुण्डान्यारुह्य सौधानिव पिशाचिकाः ॥&lt;br&gt;&#xA;प्रचण्ड ताण्डवाः पीतरक्तमद्याश्चकाशिरे ॥ ३५ ॥&lt;br&gt;&#xA;कपालैर्दैत्यवीराणामघासुरसृगासवान् ॥&lt;br&gt;&#xA;क्रीडड्डमरुकाकारैर्डामरैर्योगिनीगणाः ॥ ३६ ॥&lt;br&gt;&#xA;परिजह्रुस्तथान्त्राणि कङ्कौघाः पाशशङ्कया ॥&lt;br&gt;&#xA;क्षुधिता अपि मांसानि सशल्यान्यजहुः शिवाः ॥ ३७ ॥&lt;br&gt;&#xA;सिद्धविद्याधरोन्मुक्तमन्दारप्रसवासवैः ॥&lt;br&gt;&#xA;इयाय शान्तिं भूरेणुः सङ्ग्रामे क्षोभसम्भवः ॥ ३८ ॥&lt;br&gt;&#xA;विरेजुर्योगिनीमुक्तैर्देहलग्नैर्द्विषां हयाः ॥&lt;br&gt;&#xA;अमर्षातिशयोत्क्षिप्तैः शल्यैः शल्यमृगा इव ॥ ३९ ॥&lt;br&gt;&#xA;दण्डैः केचित्परे शूलैर्निशितैः केऽपि शक्तिभिः ॥&lt;br&gt;&#xA;चक्रैरन्ये हलैरेके कतिचिच्छतकोटिभिः ॥ 1.3.2.19.४० ॥&lt;br&gt;&#xA;योगिनीनां परे खड्गैर्दलिता दानवेश्वराः ॥&lt;br&gt;&#xA;निःशेषतामुपाजग्मुर्विना सेनाधिपान्निजान्॥ ४१ ॥&lt;br&gt;&#xA;ब्राह्मी स्वयमुपागम्य विहितायोधनावधीत् ॥&lt;br&gt;&#xA;करालं विकरालेन दण्डेन ज्वलिता चिरात् ॥ ४२ ॥&lt;br&gt;&#xA;माहेश्वरी त्रिशूलेन सुचिरं कृतसङ्गरा ॥&lt;br&gt;&#xA;चकर्त दुर्द्धरस्याशु मूर्द्धानमतिरोषणा ॥ ४३ ॥&lt;br&gt;&#xA;शक्त्या लुलाव कौमारी चिक्षुरासुरमस्तकम् ॥&lt;br&gt;&#xA;चक्रेण चालुनान्मौलिं विकरालस्य वैष्णवी ॥ ४४ ॥&lt;br&gt;&#xA;बाष्कलस्याशु वाराही मुसलेनालुनाच्छिरः ॥&lt;br&gt;&#xA;दुर्मुखं चाशु वज्रेण व्यधादैन्द्री गतायुषम् ॥ ४५ ॥&lt;br&gt;&#xA;ख्यातं यस्याश्च नामेदं तयोरेव निदूषनात् ॥&lt;br&gt;&#xA;चामुण्डा चण्डमुण्डौ च मण्डलाग्रेण चिच्छिदे ॥ ४६ ॥&lt;br&gt;&#xA;प्रचण्डचामरौ वीरौ महामौलिं महाहनुम् ॥&lt;br&gt;&#xA;उग्रास्यविकटाक्षौ च ज्वालास्यदहनावपि ॥ ४७ ॥&lt;br&gt;&#xA;अनुजग्मुः क्रुधा यान्तं युद्धाय महिषासुरम् ॥&lt;br&gt;&#xA;कालनेमिप्रभृतयो विप्रचित्तिमिवासुराः ॥ ४८ ॥&lt;br&gt;&#xA;शिरस्त्रवन्तो रथिनः सुनिषङ्गा धनुर्धराः ॥&lt;br&gt;&#xA;उद्भूतकटकाः प्रापुर्युद्धभूमिं चलद्ध्वजाः ॥ ४९ ॥&lt;br&gt;&#xA;समन्तात्पूरितदिशः सिंहनादैर्भयङ्करैः ॥&lt;br&gt;&#xA;पृषत्कवर्षिणो मातृमण्डलान्यभिदुद्रुवुः ॥ 1.3.2.19.५० ॥&lt;br&gt;&#xA;ताश्च तैर्बलिभिः कृत्वा सङ्ग्रामं निस्सहत्वतः ॥&lt;br&gt;&#xA;दुर्गां प्रपेदिरे देवीं शरणं सिंहवाहनाम् ॥ ५१ ॥&lt;br&gt;&#xA;उक्त्वा मायालुलायस्य दुर्जयत्वं दुरात्मनः ॥&lt;br&gt;&#xA;देवी तां तुष्टुवुर्दुर्गामेवं सप्तापि मातरः ॥ ५२ ॥&lt;br&gt;&#xA;योगनिद्रेति रूपेण विष्णोर्नयनपद्मयोः ॥&lt;br&gt;&#xA;त्वया निलीयते देवि मधुकार्येव लीलया ॥ ५३ ॥&lt;br&gt;&#xA;अमूमुहस्तं न तथा मातश्च मधुकैटभौ ॥&lt;br&gt;&#xA;कथं जघान तौ विष्णुस्तयोरेवाभ्यनुज्ञया ॥ ५४ ॥&lt;br&gt;&#xA;त्वं कौशिकी न चेज्जाता मृत्युः शुम्भनिशम्भयोः ॥&lt;br&gt;&#xA;कथं तु लोकपालानामैश्वर्यं देवि एष्यति ॥ ५५ ॥&lt;br&gt;&#xA;विन्ध्यवासिनि विन्ध्येन किमवन्ध्यं कृतं तपः ॥&lt;br&gt;&#xA;यत्र मैत्री किरातीभिरपि लभ्या त्वया समम् ॥ ५६ ॥&lt;br&gt;&#xA;कापिशायनमापीतं धनदोपायनीकृतम् ॥&lt;br&gt;&#xA;त्वयाम्ब नीतं दैत्यानां रसैर्नियतमानवैः ॥ ५७ ॥&lt;br&gt;&#xA;ब्रह्मणः सृष्टिशक्तिस्त्वं स्थितिशक्तिर्मधुद्विषः ॥&lt;br&gt;&#xA;अम्ब संहारशक्तिश्च रुद्रस्यापि प्रगल्भसे ॥ ५८ ॥&lt;br&gt;&#xA;यशोदानन्दजाता त्वमेकानंशेति नामतः ॥&lt;br&gt;&#xA;कंसाद्यसुरसंहारे हरेः साह्यं करिष्यसि ॥ ५९ ॥&lt;br&gt;&#xA;त्वं विद्या त्वं महामाया त्वं लक्ष्मीस्त्वं सरस्वती ॥&lt;br&gt;&#xA;त्वं देवी पार्वतीशापि दुर्गे किं वा न जायसे ॥ 1.3.2.19.६० ॥&lt;br&gt;&#xA;॥ नन्दिकेश्वर उवाच ॥ ॥&lt;br&gt;&#xA;स्तोत्रेणानेन मातृभ्यो दुर्गा दत्ताभया स्वयम् ॥&lt;br&gt;&#xA;महिषासुरयुद्धाय सन्तुष्टा निर्ययौ तदा ॥ ६१ ॥&lt;br&gt;&#xA;प्रचण्डमण्डलाग्रेण भिण्डिपालेन चामरम् ॥&lt;br&gt;&#xA;महामौलिं क्षुरिकया कर्परेण महाहनुम् ॥ ६२ ॥&lt;br&gt;&#xA;उग्रवक्त्रं कुठारेण शक्त्या विकटचक्षुषम् ॥&lt;br&gt;&#xA;ज्वालामुखं मुद्गरेण दहनं मुसलेन च ॥ ६३ ॥&lt;br&gt;&#xA;निहत्य महिषस्याग्रे सरोषं युध्यती स्वयम् ॥&lt;br&gt;&#xA;सिंहनादं महाघोरं चक्रेण मुदिताशया ॥ ६४ ॥&lt;br&gt;&#xA;अथात्यमर्षितो दुर्गां विशिखैर्महिषासुरः ॥&lt;br&gt;&#xA;विव्याध फालफलके स्तनयोर्गडयोरपि ॥ ६५ ॥&lt;br&gt;&#xA;ततो दुर्गाथ संरम्भात्प्रजहारासुरेश्वरम् ॥&lt;br&gt;&#xA;बाह्वोर्वक्षसि वक्त्रे च क्षुरप्रैः प्रज्वलत्फलैः ॥६६॥&lt;br&gt;&#xA;ततो दैत्यस्त्रिभिर्दुर्गां जघान विशिखैर्मुखे ॥&lt;br&gt;&#xA;पञ्चभिः पञ्चभिर्बाह्वोर्द्वाभ्यां द्वाभ्यां च नेत्रयोः ॥ ६७ ॥&lt;br&gt;&#xA;एकेन सारथिं रथ्यानष्टभिः कार्मुकं त्रिभिः॥&lt;br&gt;&#xA;चतुर्भिश्च ध्वजं तस्य दुर्गा चिच्छेद सायकैः ॥ ६८ ॥&lt;br&gt;&#xA;पदातिरथ दैत्येन्द्रः शतघ्नीं ज्वलदाकृतिम् ॥&lt;br&gt;&#xA;कालदण्डप्रतीकाशां दुर्गां प्रति विमुक्तवान् ॥ ६९॥&lt;br&gt;&#xA;हाहाकुर्वस्तु देवेषु विद्राणे मातृमण्डले ॥&lt;br&gt;&#xA;तामापतन्तीमादाय दुर्गा जग्राह लीलया ॥1.3.2.19.७० ॥&lt;br&gt;&#xA;कृपाणमङ्कुशं पाशं भुशुण्डीं करवालिकाम् ॥&lt;br&gt;&#xA;शङ्कुं शक्तिं गदां चक्रं तोमरं फलकं सृणिम् ॥ ७१ ॥&lt;br&gt;&#xA;परश्वधं भिण्डिपालं पट्टिशं लगुडं च सः ॥&lt;br&gt;&#xA;दुर्गां प्रति विचिक्षेप क्षयाम्भोद इवाशनिम् ॥ ७२ ॥&lt;br&gt;&#xA;आपतन्त्येव शस्त्राणि क्षिप्तान्यादाय वैरिणाम्॥&lt;br&gt;&#xA;बभञ्ज पाणिभिः स्वैरं करिणीवेक्षुकाण्डकम्॥७३॥&lt;br&gt;&#xA;दुर्गोपवाह्यः सिंहोऽपि लाङ्गूलाग्रेण मुद्रितम् ॥&lt;br&gt;&#xA;दंष्ट्रया दारयामास प्रहरन्नखपङ्कजैः ॥ ७४ ॥&lt;br&gt;&#xA;क्षणं सिंहः क्षणं क्रोडः क्षणं व्याघ्रः क्षणं गजः ॥&lt;br&gt;&#xA;क्षणं च महिषो भूत्वा दैत्यो दुर्गामयोधयत् ॥ ७५ ॥&lt;br&gt;&#xA;महिषोऽथ विषाणाभ्यां तीक्ष्णाभ्यामत्यमर्षितः ॥&lt;br&gt;&#xA;ताडयामास सिंहं च देवीमपि मुहुर्मुहुः ॥ ७६ ॥&lt;br&gt;&#xA;क्षणं गगनमध्यस्थः क्षणं प्राप्तो महीतले ॥&lt;br&gt;&#xA;क्षणं दिक्षु भ्रमन्प्राप्तः क्षणं चादृश्यतां गतः ॥७७॥&lt;br&gt;&#xA;प्रार्थिता मातृचक्रेण दुर्गा महिषदानवम् ॥&lt;br&gt;&#xA;अमोघेन त्रिशूलेन दारयामास सस्मिता ॥ ७८ ॥&lt;br&gt;&#xA;मुक्तघर्घरनिर्घोषो यावत्पतति दानवः ॥&lt;br&gt;&#xA;तावदस्य हठेनाङ्घ्रिं स्कन्धपीठे न्यवेशयत् ॥ ७९ ॥&lt;br&gt;&#xA;कण्ठपीडनतो यातजीवितस्यामरद्रुहः ॥&lt;br&gt;&#xA;छिन्नमूर्द्धानमादाय पाणिनाथ ननर्त्त सा ॥ 1.3.2.19.८० ॥&lt;br&gt;&#xA;इति दुर्गया समिति कासरासुरे दलिते समस्तभुवनैककण्टके ॥&lt;br&gt;&#xA;ननृतुः सुराः प्रजहृषुर्महर्षयो ववृषुश्च दिव्यकुमुमानि वारिदाः ॥ ८१ ॥&lt;br&gt;&#xA;इति श्रीस्कान्दे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्यउत्तरार्धे देव्यास्तपश्चर्यायां दुर्गाकृतमहिषासुरवधवर्णननामैकोनविंशोऽध्यायः ॥ १९ ॥ ॥ छ ॥&lt;/p&gt;</description>
    </item>
    <item>
      <title>०२० पार्वतीकृतारुणाचलेश्वरस्तुतिवर्णनम्</title>
      <link>https://vishvAsa.github.io/purANam/skanda-purANam/sarva-prastutiH/01_mAheshvara-khaNDaH/3b_aruNAchala-mAhAtmyam/020_pArvatIkRtAruNAchaleshvarastutivarNanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/purANam/skanda-purANam/sarva-prastutiH/01_mAheshvara-khaNDaH/3b_aruNAchala-mAhAtmyam/020_pArvatIkRtAruNAchaleshvarastutivarNanam/</guid>
      <description>&lt;p&gt;॥ मार्कण्डेय उवाच ॥ ॥&lt;br&gt;&#xA;अहो महिषदैत्यस्य दुराचारत्वमीदृशम् ॥&lt;br&gt;&#xA;अहो दुरितहारिण्या दुर्गायाश्च पराक्रमः ॥ १ ॥&lt;br&gt;&#xA;एवं तया भद्रकाल्या निहते महिषासुरे ॥&lt;br&gt;&#xA;किं चकार गिरीन्द्रस्य नन्दिनी तपसि स्थिता॥ २ ॥&lt;br&gt;&#xA;॥ नन्दिकेश्वर उवाच ॥ ॥&lt;br&gt;&#xA;अनन्तरं सा हस्तेन दधती दैत्यमस्तकम् ॥&lt;br&gt;&#xA;ननाम गौरीमन्येन पाणिना खङ्गधारिणा ॥ ३ ॥&lt;br&gt;&#xA;अथ हर्षेण नृत्यन्तीं तामालोक्य दयार्द्रया ॥&lt;br&gt;&#xA;दृष्ट्या देवी जगादैनां दन्तांशुद्योतिताम्बरा ॥ ४ ॥&lt;br&gt;&#xA;त्वयातिदुष्करं कर्म निर्मितं विन्ध्यवासिनि ॥&lt;br&gt;&#xA;जातं तव प्रभावेन निष्प्रत्यूहं च मे तपः ॥ ५ ॥&lt;br&gt;&#xA;अथैतन्माहिषं शीर्षमपवित्र भयङ्करम् ॥&lt;br&gt;&#xA;जगत्पवित्रचारित्रे त्यक्तुमर्हसि हस्ततः ॥ ६ ॥&lt;br&gt;&#xA;इति गौर्योदिता दुर्गा जुगुप्साकुलमानसा ॥&lt;br&gt;&#xA;मूर्ध्नस्तस्य निपाताय व्यधुनोद्बहुशः करम् ॥ ७ ॥&lt;br&gt;&#xA;तीर्थमुत्पाद्यतां देवि नवं पापविनाशनम् ॥&lt;br&gt;&#xA;तस्मिन्निमज्जनाद्दुर्गे प्रायश्चित्तं भविष्यति ॥ ८ ॥&lt;br&gt;&#xA;इतीरिता गौतमेन दुर्गा दुरितशङ्किनी ॥&lt;br&gt;&#xA;पाटयामास खङ्गेन शिलापट्टं पटीयसा ॥ ९ ॥&lt;br&gt;&#xA;पातालावधि निर्भिन्नात्पाषाणतलतस्ततः ॥&lt;br&gt;&#xA;उदजृम्भत्तरङ्गाम्भः सच्चित्तमिव निर्मलम् ॥ 1.3.2.20.१० ॥&lt;br&gt;&#xA;ममज्ज सापि गम्भीरे तस्मिन्नम्भसि पावने ॥&lt;br&gt;&#xA;नमः शोणाद्रिनाथायेत्युक्त्वा मन्त्रमनुत्तमम् ॥ ११ ॥&lt;br&gt;&#xA;तावन्महिषकण्ठस्थं लिङ्गं तद्गलितं तले ॥&lt;br&gt;&#xA;तटे प्रतिष्ठितं जातं पापनाशनसञ्ज्ञया ॥ १२ ॥&lt;br&gt;&#xA;उन्ममज्ज ततो दुर्गा तीर्थाम्भोधूतकल्मषा ॥&lt;br&gt;&#xA;निपपाताथ तत्पाणेर्महिषासुरमस्तकम् ॥ १३ ॥&lt;br&gt;&#xA;कृतप्रदक्षिणा नत्वा पापनाशनमीश्वरम् ॥&lt;br&gt;&#xA;पुरस्तादस्ति सा गौर्या गौतमेनाभिनन्दिता॥१४॥&lt;br&gt;&#xA;एवं प्रत्यक्षनिरतपापां तां वीक्ष्य पार्वती॥&lt;br&gt;&#xA;जगाद दीर्घतपसं जगतीधरनन्दिनी॥१५॥&lt;br&gt;&#xA;महिषासुरसंहारेंऽजसा स्वनुमतिः कृता ॥&lt;br&gt;&#xA;विन्ध्यवासिनीयमहो दुष्टमाहिषविग्रहम् ॥ १६ ॥&lt;br&gt;&#xA;गृहीत्वा भक्षयामास तस्य लिङ्गमिदं शिवम् ॥&lt;br&gt;&#xA;प्रायश्चित्तं ततो ब्रूहि ममापि मुनिसत्तम ॥१७ ॥&lt;br&gt;&#xA;॥ गौतम उवाच ॥ ॥&lt;br&gt;&#xA;देवि सर्वजगत्सर्गस्थितिसंहारकारिणि ॥&lt;br&gt;&#xA;त्वद्ध्यानमेव जगतां सर्वपातकनाशनम् ॥ ॥ १८ ॥&lt;br&gt;&#xA;अथापि लौकिकं वृत्तमवलम्ब्य त्वयेरितम् ॥&lt;br&gt;&#xA;स्वकृतापि हि मर्यादा न महद्भिर्विलङ्घ्यते ॥ १९ ॥&lt;br&gt;&#xA;अन्तःकरणकालुष्यक्षालिनी काचन क्रिया ॥&lt;br&gt;&#xA;कथ्यतेऽद्य मया मातरवधानं विधीयताम् ॥ 1.3.2.20.२० ॥&lt;br&gt;&#xA;अरुणाद्रिरयं साक्षादनलाद्रिस्तिरोहितः ॥&lt;br&gt;&#xA;ज्वलतिज्योतिषा स्वेन कृत्तिकापूर्णिमा निशि ॥ २१ ॥&lt;br&gt;&#xA;तत्सपर्यातपश्चर्या कार्या कात्यायनि त्वया ॥&lt;br&gt;&#xA;तज्ज्योतिर्दर्शनात्सर्वमभीष्टं तव सिध्यति ॥ २२ ॥&lt;br&gt;&#xA;इत्युक्ता गौतमेनाम्बा तदाप्रभृति दारुणा ॥&lt;br&gt;&#xA;इयं च शिवभक्ता हि शिवपूजारता तदा ॥ २३ ॥&lt;br&gt;&#xA;तपश्चचार पञ्चानामग्नीनां मध्यमाश्रिता ॥&lt;br&gt;&#xA;चतुर्णां शिखिनां मध्ये स्थिता सूर्यनिविष्टदृक् ॥ २४ ॥&lt;br&gt;&#xA;रेजे हैमी शलाकेव द्योतमाना गिरीन्द्रजा ॥&lt;br&gt;&#xA;अथाकृष्टेवपार्वत्याः प्रेमपाशैर्निरायतैः ॥ २५ ॥&lt;br&gt;&#xA;सा कार्त्तिकी पौर्णमासी समापेदे शुभा तिथिः ॥&lt;br&gt;&#xA;ततस्तस्य दिनस्यान्ते शृङ्गे शोणमहीभृतः ॥ २६ ॥&lt;br&gt;&#xA;अदर्शि किमपि ज्योतिरनुपाधिकवैभवम् ॥&lt;br&gt;&#xA;तदर्थोपगतैर्ब्रह्ममधुभिद्वासवादिभिः ॥ २७ ॥&lt;br&gt;&#xA;उपास्यमानमभितो देवैर्दिव्यर्षिसङ्गतैः ॥&lt;br&gt;&#xA;तदनिन्धनमस्नेहमदशावर्तिसम्भवम् ॥ २८ ॥&lt;br&gt;&#xA;महाप्रदीपमालोक्य विस्मयं प्राप पार्वती ॥&lt;br&gt;&#xA;कृतप्रदक्षिणा साथ प्रणमन्ती पदेपदे ॥&lt;br&gt;&#xA;अरुणाद्रीश्वरं नाथं तुष्टा तुष्टाव शैलजा ॥ २९ ॥&lt;br&gt;&#xA;नमस्ते मेरुचापाय कैलासाचलवासिने ॥&lt;br&gt;&#xA;नीहारशैलजामात्रे शोणक्ष्माधररूपिणे ॥ 1.3.2.20.३० ॥&lt;br&gt;&#xA;वरुणादिसुरार्च्याय तरुणादित्यवर्चसे ॥&lt;br&gt;&#xA;अरुणाचलनाथाय करुणामूर्त्तये नमः ॥ ॥ ३१ ॥&lt;br&gt;&#xA;जय जह्नुसुताचन्द्र लेखालङ्कृतशेखर ॥&lt;br&gt;&#xA;सौन्दर्यमोहिताशेषमुनिपत्नीजनाशय ॥ ३२ ॥&lt;br&gt;&#xA;जय शैलसुतासङ्गसम्भृतानङ्गवैभव ॥&lt;br&gt;&#xA;माया नारायणाभोगक्रीडाम्रेडनपण्डित ॥ ३३ ॥&lt;br&gt;&#xA;जय सन्ध्यासमोपेतसम्भृतानन्दताण्डव ॥&lt;br&gt;&#xA;जय गीर्वाणगन्धर्वसिद्धविद्याधरार्चित ॥ ३४ ॥&lt;br&gt;&#xA;जय हेरम्बजनक जय षण्मुखवत्सल ॥&lt;br&gt;&#xA;जय हैमवतीप्रार्थ्य जय पार्थिवदुर्लभ ॥ ३५ ॥&lt;br&gt;&#xA;इति स्तुत्वा मुहुस्तस्मिञ्ज्योतिषि न्यस्तलोचनाम् ॥&lt;br&gt;&#xA;दृष्ट्वा देवीं दयाव्याजाद्विलिल्ये वृषभध्वजः ॥ ३६ ॥&lt;br&gt;&#xA;लयित्वा निजमास्थाय रूपमुत्कटसुन्दरम् ॥&lt;br&gt;&#xA;आस्थाय वृषभं दिव्यममूं दृष्ट्वा शिवां शुभाम् ॥ ३७ ॥&lt;br&gt;&#xA;मानातिरेकादपहाय सर्वमैश्वर्यमेवं तपसि प्रवृत्ताम् ॥&lt;br&gt;&#xA;मुग्धां पुनः सान्त्वयितुं गिरीशः प्रचक्रमे पर्वतराजपुत्रीम् ॥ ३८ ॥&lt;br&gt;&#xA;इति श्रीस्कान्दे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्य उत्तरार्धे पार्वतीकृतारुणाचलेश्वरस्तुतिवर्णनन्नाम विंशतितमोऽध्यायः ॥२०॥छ॥ ॥&lt;/p&gt;</description>
    </item>
    <item>
      <title>०२१ शिवकृतपार्वतीप्रशंसावर्णनम्</title>
      <link>https://vishvAsa.github.io/purANam/skanda-purANam/sarva-prastutiH/01_mAheshvara-khaNDaH/3b_aruNAchala-mAhAtmyam/021_shivakRtapArvatIprashaMsAvarNanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/purANam/skanda-purANam/sarva-prastutiH/01_mAheshvara-khaNDaH/3b_aruNAchala-mAhAtmyam/021_shivakRtapArvatIprashaMsAvarNanam/</guid>
      <description>&lt;p&gt;॥ नन्दिकेश्वर उवाच ॥ ॥&lt;br&gt;&#xA;तदा ब्रह्मा सरस्वत्या महाविष्णुश्च पद्मया ॥&lt;br&gt;&#xA;शक्रः पुलोमसुतया परे दिक्पालका अपि ॥ १ ॥&lt;br&gt;&#xA;गन्धर्वाप्सरसां सङ्घा वसवोऽपि सुरा अपि ॥&lt;br&gt;&#xA;त्रयस्त्रिंशत्कोटिगणाः परे मुनि गणा अपि ॥ २ ॥&lt;br&gt;&#xA;एकादशमहारुद्रा आदित्या द्वादशापि च ॥&lt;br&gt;&#xA;भैरवाश्च पिशाचाश्च वेतालाः कटपूतनाः ॥ ३ ॥&lt;br&gt;&#xA;यक्षरक्षोरगा भूता ये चान्ये शिवकिङ्कराः ॥&lt;br&gt;&#xA;सन्तोषभाजः सर्वेऽपि विकटाकारवेष्टिताः ॥ ४ ॥&lt;br&gt;&#xA;परिवार्य महेशानं समाजग्मुः सहस्रशः ॥&lt;br&gt;&#xA;तद्वीराशंसनं दृष्ट्वा योगिनीदानवैः कृतम् ॥ ५ ॥&lt;br&gt;&#xA;अतीव विस्मयं भेजुः सर्वे कल्पान्तभीषणम् ॥&lt;br&gt;&#xA;कृतसान्निध्यमालोक्य देवमानन्दयन्त्युमा ॥ ६ ॥&lt;br&gt;&#xA;चिररात्रप्ररूढां च तद्वियोगव्यथां जहौ ॥&lt;br&gt;&#xA;रोमाञ्चिता स्विन्नमुखी वेपमाना घनस्तनी ॥ ७ ॥&lt;br&gt;&#xA;पादाङ्गुलीषु नयने विनिवेशयति स्म सा ॥&lt;br&gt;&#xA;वृषभादवरुह्याथ गृहीत्वैनां करे शिवः ॥&lt;br&gt;&#xA;स्मितशरीरकण्ठश्रीप्रणयेनैवमब्रवीत् ॥ ८ ॥&lt;br&gt;&#xA;॥ शिव उवाच ॥ ॥&lt;br&gt;&#xA;व्याकुलीक्रियते देवि किमेवं कारणं विना ॥ ९ ॥&lt;br&gt;&#xA;सर्वैराराधनीयेति मयापि घटितोञ्जलिः ॥&lt;br&gt;&#xA;किं न वेत्स्यावयोरैक्यं ज्योत्स्नाचन्द्रमसोरिव ॥ 1.3.2.21.१० ॥&lt;br&gt;&#xA;अनादिसिद्धं देवेशि तवेदं मौग्ध्यमीदृशम् ॥&lt;br&gt;&#xA;क्वेदं शिरीषमृद्वङ्गि शरीरं ते गिरीन्द्रजे ॥ ११ ॥&lt;br&gt;&#xA;तपः समाधयश्चेति क्व कर्कशजनोचिताः ।&lt;br&gt;&#xA;नारायणोहं लक्ष्मीस्त्वं ब्रह्मास्मि त्वं सरस्वती ॥ १२ ॥&lt;br&gt;&#xA;वारुणी त्वं फणीन्द्रोहं रोहिणी त्वमहं शशी ॥&lt;br&gt;&#xA;स्वाहा त्वं हव्यवाहोऽहं सूर्योऽहं त्वं सुवर्चला ॥१३॥&lt;br&gt;&#xA;जाह्नवी त्वं समुद्रोऽहं मेरुरस्मि त्वमुर्वरा ॥&lt;br&gt;&#xA;पुलोमजा त्वं शक्रोहं त्वं रतिश्चित्तभूरहम् ॥ १४ ॥&lt;br&gt;&#xA;बुद्धिस्त्वं राजराजोहं त्वं शमाऽहं समीरण ॥&lt;br&gt;&#xA;पाथोधिपोऽहं वीचिस्त्वं प्रकृतिस्त्वं पुमानहम् ॥ १५ ॥&lt;br&gt;&#xA;विद्या त्वं वेदितव्योऽहं वाक्त्वमर्थोपि पार्वती ॥&lt;br&gt;&#xA;ईश्वरोऽहं मदंशासि त्वयैवाज्ञास्वरूपया ॥ १६॥&lt;br&gt;&#xA;सृष्टि स्थित्युपसंहारविधानानुग्रहेश्वरे ॥&lt;br&gt;&#xA;न भेदोऽतस्त्वया कार्यः पृथग्जनवदावयोः ॥ १७ ॥&lt;br&gt;&#xA;चित्प्रकाशात्मनोर्देवि स्वेच्छाधृतशरीरया ॥&lt;br&gt;&#xA;व्याकुलीकुरुषे शश्वद्वृथैवेर्ष्यायसे हि माम् ॥ १८ ॥&lt;br&gt;&#xA;दृष्टाप्रतिक्रिया तस्य क्रियते याधुना मया॥&lt;br&gt;&#xA;इत्युक्त्वेशो निषण्णस्तां पार्श्वदेशे न्यवेशयत् ॥ १९ ॥&lt;br&gt;&#xA;गौरीं स्वकीय एवाङ्गे गूहमानामिव ह्रिया ॥&lt;br&gt;&#xA;अङ्गद्वयं तयोरैक्यमगात्प्रेम्णा च लीनयोः ॥ 1.3.2.21.२० ॥&lt;br&gt;&#xA;अर्थद्वयमिवाह्नाय सन्निकर्षोपलम्भतः ॥&lt;br&gt;&#xA;अर्धे कर्पूरधवलमर्धे सिन्धूरपाटलम् ॥ २१ ॥&lt;br&gt;&#xA;तद्विचित्रमभूदङ्गं शिवयोरेकतां गतम् ॥&lt;br&gt;&#xA;अर्धे कुन्तलदामार्धहारमध्ये तु कुञ्चिका ॥२२ ॥&lt;br&gt;&#xA;अङ्गादर्धेन्दुचूडस्य वपुरर्धेन्दुकूलितम् ॥&lt;br&gt;&#xA;एकनूपुरताटङ्कपरिहार्यमनोहरम् ॥ २३ ॥&lt;br&gt;&#xA;एकपिङ्गलसध्रीचो गात्रमेकस्तनं बभौ ॥&lt;br&gt;&#xA;देव्यै दत्त्वा च धामार्थं वामदेवो जगाद ताम् ॥ २४ ॥&lt;br&gt;&#xA;अवकाशो रुषो देवि मा भूरतः परं तव ॥&lt;br&gt;&#xA;स्तन्यार्थिनं गुहं हित्वा यातासि तपसे यतः ॥ २५ ॥&lt;br&gt;&#xA;तदपीतस्तनीनाम्ना निवसात्र ममान्तिके ॥&lt;br&gt;&#xA;त्वामपीतस्तनीं देवीं शोणाद्रीशं च मामपि ॥ २६ ॥&lt;br&gt;&#xA;जनाः सर्वे समाराध्य रमन्तां भोगमोक्षयोः ॥&lt;br&gt;&#xA;इयं त्वदंशजा देवी दुर्गा महिषसूदिनी ॥ २७ ॥&lt;br&gt;&#xA;अत्रैव सन्निधत्तां तु मन्त्रसिद्धिप्रदा नृणाम् ॥&lt;br&gt;&#xA;खड्गतीर्थमिदं पुण्यं सकृदेव निमज्जनात् ॥ २८ ॥&lt;br&gt;&#xA;सर्वरोगहरं पुंसामस्तु सर्वाघनाशनम्॥&lt;br&gt;&#xA;प्रवालगिरिनाथश्च देवोऽयं पापनाशनः॥२९॥&lt;br&gt;&#xA;भक्तिश्रद्धावतां नॄणां भूयास्तां भूतये भृशम्॥&lt;br&gt;&#xA;अयं च गौतमो देवि त्वदनुग्रहभाजनम्॥ ॥1.3.2.21.३०॥&lt;br&gt;&#xA;तपोनुरूपं भजतां लोकेष्वाचन्द्रतारकम् ॥&lt;br&gt;&#xA;इमाश्च मातरः सप्त सप्तलोकैकमातरः ॥३१॥&lt;br&gt;&#xA;अद्यप्रभृति कुर्वन्तु सान्निध्यं जगतां श्रियै ॥&lt;br&gt;&#xA;शास्तारो भैरवाः क्षेत्रपालका बटुका अपि ॥ ३२ ॥&lt;br&gt;&#xA;अरुणक्षेत्र एवात्र नित्यं कुर्वन्तु सन्निधिम् ॥&lt;br&gt;&#xA;अत्राहमरुणक्षेत्रे निवसाम्यरुणाह्वयः ॥ ३३ ॥&lt;br&gt;&#xA;त्वयाप्यरुणया देव्या स्थातव्यं करुणार्द्रया ॥&lt;br&gt;&#xA;ईप्सिनामरुणादेवौ सान्निध्यं कुरुतो यतः ॥ ३४ ॥&lt;br&gt;&#xA;तदस्मिन्नरुणक्षेत्रे सुलभाः सर्वसिद्धयः॥ ३५ ॥&lt;br&gt;&#xA;इदं कृतं पर्वतराजपुत्र्या प्रसादनं शोणगिरीश्वरस्य ॥&lt;br&gt;&#xA;शृणोति यः स द्विषतो विधूय स्वर्गापवर्गौ सुलभावुपेयात् ॥ ३६ ॥&lt;br&gt;&#xA;इति श्रीस्कान्दे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्य उत्तरार्धे शिवकृतपार्वतीप्रशंसावर्णनन्नामैकविंशतितमोऽध्यायः ॥ २१ ॥&lt;/p&gt;</description>
    </item>
    <item>
      <title>०२२ वृत्तान्तवर्णनम्</title>
      <link>https://vishvAsa.github.io/purANam/skanda-purANam/sarva-prastutiH/01_mAheshvara-khaNDaH/3b_aruNAchala-mAhAtmyam/022_vRttAntavarNanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/purANam/skanda-purANam/sarva-prastutiH/01_mAheshvara-khaNDaH/3b_aruNAchala-mAhAtmyam/022_vRttAntavarNanam/</guid>
      <description>&lt;p&gt;॥ मार्कण्डेय उवाच ॥ ॥&lt;br&gt;&#xA;स्वामिन्नित्यशिवानन्द भगवन्नन्दिकेश्वर ॥&lt;br&gt;&#xA;आह्लादितोऽस्मि शोणेशमाहात्म्यसुधया त्वया ॥ १ ॥&lt;br&gt;&#xA;कथं वज्राङ्गदः पाण्ड्यराजः शोणव्यतिक्रमम् ॥&lt;br&gt;&#xA;चक्रे कथं तद्भक्त्यैव प्राप्तवान्सम्पदं पुनः ॥ २ ॥&lt;br&gt;&#xA;कथं विद्याधराधीशौ कान्तिशालिकलाधरौ ॥&lt;br&gt;&#xA;दुर्वासःशापनिर्विद्धाववितौ शोणशम्भुना ॥ ३ ॥&lt;br&gt;&#xA;॥ नन्दिकेश्वर उवाच ॥ ॥&lt;br&gt;&#xA;दीर्घायुष्यत्वसाफल्यं लब्धवांस्त्वं मृकण्डुज ॥&lt;br&gt;&#xA;यदियं स्थेयसी भक्तिर्भवतो भूतनायके ॥ ४ ॥&lt;br&gt;&#xA;वक्ष्ये वज्राङ्गदोदन्तं वृत्तं विद्याभृतोरपि ॥&lt;br&gt;&#xA;यतोऽभून्महितो लोके शोणाद्रीश्वरवैभवः ॥ ५ ॥&lt;br&gt;&#xA;आसीद्वज्राङ्गदोनाम पुरा पाण्ड्येषु पार्थिवः ॥&lt;br&gt;&#xA;आस्ते यस्य भुजस्तम्भे वसुधा सालभञ्जिका ॥ ६ ॥&lt;br&gt;&#xA;धार्मिको न्यायविज्ज्ञाता गम्भीरो दक्षिणम् क्षमः ॥&lt;br&gt;&#xA;शान्तो विनयवान्धीमानेकदारव्रतः कृती ॥ ७ ॥&lt;br&gt;&#xA;शिवपूजार्चनरतः श्रीमाञ्छीलवतां वरः ॥&lt;br&gt;&#xA;पृथ्वीमासेतुकेदाराच्छशास जितशात्रवः ॥ ८ ॥&lt;br&gt;&#xA;कदाचिन्मृगयाव्याजात्स चरन्सुतुरङ्गमः ॥&lt;br&gt;&#xA;अरुणाचलपर्यन्तं कान्तारं समगाहत ॥ ९ ॥&lt;br&gt;&#xA;स तत्र बहलामोदं कञ्चित्कस्तूरिकामृगम् ॥&lt;br&gt;&#xA;दृष्ट्वा तमन्वक्तुरगं प्रावर्तयत कौतुकात् ॥ 1.3.2.22.१० ।&lt;br&gt;&#xA;स मृगोऽनुद्रुतस्तेन अभितः शोणपर्वतम् ॥&lt;br&gt;&#xA;प्रादक्षिण्यात्परीयाय पपात च मनोजवः ॥ ११ ॥&lt;br&gt;&#xA;ततः स भग्नसारोपि राजा जातश्रमश्चरन् ॥&lt;br&gt;&#xA;पपात वाहाद्विच्छायः क्षीणपुण्य इव द्युतः ॥ १२ ॥&lt;br&gt;&#xA;अज्ञातकारणेनैवं मातङ्गेनेव पीडितः ॥&lt;br&gt;&#xA;नाज्ञासीत्क्षणमात्मानं राजा ग्रहगृहीतवत् ॥ १३ ॥&lt;br&gt;&#xA;अचिन्तयच्च कोयं मे निर्हेतुः सत्त्वविप्लवः ॥&lt;br&gt;&#xA;क्व गतः स ह्यकस्मान्मे उपवाह्यस्तुरङ्गमः ॥ १४ ॥&lt;br&gt;&#xA;इति चिन्ताकुले तस्मिंस्तज्ज्ञानेप्यपटीयसि ॥&lt;br&gt;&#xA;तडित्तटजटालेव सहसा द्यौरदृश्यत ॥ १५ ॥&lt;br&gt;&#xA;निरीक्षमाण एवास्मिन्हित्वा तिर्यक्कलेवरम् ॥&lt;br&gt;&#xA;तूर्णं तुरङ्गसारङ्गौ खेचरत्वमुपागतौ ॥ १६ ॥&lt;br&gt;&#xA;किरीटिनौ कुण्डलिनौ हारकेयूरधारिणौ ॥&lt;br&gt;&#xA;क्षौमान्तरीयोत्तरीयौ स्रग्विणौ च विरेजतुः ॥ १७ ॥&lt;br&gt;&#xA;अवोचतां च नृपतिमाश्चर्याकृष्टमानसम् ॥&lt;br&gt;&#xA;हरन्ताविव दन्तांशुजालैस्त्वस्यार्त्तिजं तमः ॥ १८ ॥&lt;br&gt;&#xA;राजन्नलं विषादेन शोणाद्रीशप्रभावतः ॥&lt;br&gt;&#xA;एतां जानीहि सञ्जातां नवां नौ चेदृशी दशाम्॥ १९ ॥&lt;br&gt;&#xA;तदोवाच तयोः किञ्चिदाश्वस्तइव पार्थिवः ॥&lt;br&gt;&#xA;कृताञ्जलिरभाषिष्ट तावुभौ विनयान्वितः ॥1.3.2.22.२०॥&lt;br&gt;&#xA;कौ युवां निर्मितो याभ्यामभिषङ्गो ममेदृशः ॥&lt;br&gt;&#xA;भद्रौ भणतमार्त्तानां त्राणं हि महतां गुणः ॥ २१ ॥&lt;br&gt;&#xA;इति तेन कृते प्रश्ने तमुवाच कलाधरः ॥&lt;br&gt;&#xA;राजानं जनिताश्चर्यं निर्दिष्टः कान्तिशालिना ॥ २२ ॥&lt;br&gt;&#xA;अवेहि राजन्नावां हि पुराविद्याधरेश्वरौ ॥&lt;br&gt;&#xA;परस्परातिसौहार्दौ वसन्तमदनाविव ॥ २३ ॥&lt;br&gt;&#xA;एकदा तु सुवर्णाद्रेः पार्श्वे दुर्वाससो मुनेः ॥&lt;br&gt;&#xA;तपोवनमगच्छाव मनसोऽपि दुरासदम् ॥२४॥&lt;br&gt;&#xA;क्रोशेद्धां तपसस्तस्य शिवाराधनसाधनीम् ॥&lt;br&gt;&#xA;पुष्पोज्ज्वलामपश्याव पुण्यामारामवाटिकाम् ॥२५॥&lt;br&gt;&#xA;विनीतावप्यसञ्जातौ तत्त्वोचितसुधीगणौ ॥&lt;br&gt;&#xA;प्राविशाव तदुद्यानं प्रसूनावचयोत्सुकौ ॥ २६ ॥&lt;br&gt;&#xA;स्थलस्य तस्य सौहार्दात्कान्तिशाल्यतिगर्वितः ॥&lt;br&gt;&#xA;सञ्चचार मुहुः पादन्यासैराघट्टयन्महीम् ॥ २७ ॥&lt;br&gt;&#xA;अहं तु तत्र पुष्पाणां गन्धातिशयमोहितः ॥&lt;br&gt;&#xA;विकस्वरेषु पुष्पेषु न्यस्तहस्तो दुराशयः ॥ २८ ॥&lt;br&gt;&#xA;ततः शाण्डिल्यमूलस्थो व्याघ्रचर्मासने स्थितः ॥&lt;br&gt;&#xA;दुर्वासास्तपसां राशिर्ज्वलन्निव हुताशनः ॥२९ ॥&lt;br&gt;&#xA;अमर्षोत्कर्षनीरन्ध्रस्पन्दमानाधरच्छदः ॥&lt;br&gt;&#xA;कराल भृकुटीबन्धसारालितविशालभूः ॥ 1.3.2.22.३० ॥&lt;br&gt;&#xA;सरोषोऽभूत्तेजसाढ्यो घर्मदन्तुरविग्रहः ॥&lt;br&gt;&#xA;दहन्निव दृशा पश्यन्नभर्त्सयत नौ मुनिः ॥ ३१ ॥&lt;br&gt;&#xA;आः पापौ प्रच्युताचारौ कौ युवामतिगर्वितौ ॥&lt;br&gt;&#xA;ज्वलतः कोपवह्नेर्मे शलभत्वमुपागतौ ॥ ३२ ॥&lt;br&gt;&#xA;तपोवनमिदं मत्कं पावनं भूतभावनम् ॥&lt;br&gt;&#xA;पादैर्न स्पृशतः क्वापि सूर्याचन्द्रमसावपि ॥३३॥&lt;br&gt;&#xA;पुरवैरिसपर्यायाः पर्यायकमिदं वनम् ॥&lt;br&gt;&#xA;न स्पन्दतेऽत्र वातोपि न लिप्यन्तेऽत्र षटपदाः ॥ ३४ ॥&lt;br&gt;&#xA;तदेतत्पादसञ्चारैर्दूषयन्नेष पातकी॥&lt;br&gt;&#xA;हयो भवतु भूलोके परवाह्यत्वपीडितः ॥ ३५ ॥&lt;br&gt;&#xA;अपरोप्ययमत्युग्रे पतत्वचलकन्दरे।&lt;br&gt;&#xA;प्रसूनगन्धलोभाद्यो गन्धसारङ्गतां गतः ॥३६॥&lt;br&gt;&#xA;इति तेनोग्ररोषेण शापवज्रे निपातिते ॥&lt;br&gt;&#xA;तत्क्षणाद्विगलद्गर्वावावां तं शरणं गतौ ॥ ३७ ॥&lt;br&gt;&#xA;अभिधाय च तं देवमाहिताङ्घ्रिपरिग्रहैः ॥&lt;br&gt;&#xA;अमोघ एष त्वच्छापस्तदस्यान्तो निवेद्यताम् ॥ ३८ ॥&lt;br&gt;&#xA;अथातिदीनमनसावावामालोक्य पार्थिव ॥&lt;br&gt;&#xA;सानुग्रहोऽभून्मुनिराट् कारुण्यादतिशीतलः ॥ ३९ ॥&lt;br&gt;&#xA;अभाषत च मैवं भो भवतोः क्वापि दुर्धियोः ॥&lt;br&gt;&#xA;शापस्य भविता शान्तिररुणाद्रेः प्रदक्षिणात् ॥ 1.3.2.22.४० ॥&lt;br&gt;&#xA;पुरा खलु पुरारातिरध्यतिष्ठच्छुभां सभाम् ॥&lt;br&gt;&#xA;पर्युपास्यत दिक्पालैरिन्द्रोपेन्द्रयमादिभिः ॥ ४१ ॥&lt;br&gt;&#xA;तदा च देवदेवाय नन्दनारण्यदेवता ॥&lt;br&gt;&#xA;उपायनीकृतवती फलं किमपि पाटलम् ॥ ४२ ॥&lt;br&gt;&#xA;बाल्यात्कुतूहलाक्रान्तौ गजाननषडाननौ ॥&lt;br&gt;&#xA;पितरं तदयाचेतां लोभनीयतरं फलम् ॥ ४३ ॥&lt;br&gt;&#xA;अथ ताववदद्देवस्तनयौ फलतर्षितौ ॥&lt;br&gt;&#xA;गोपयित्वा फलं पाणिसम्पुटेन कुमारकौ ॥ ४४ ॥&lt;br&gt;&#xA;इमां समस्तां पृथिवीं लोकालोकेन वेष्टिताम् ॥&lt;br&gt;&#xA;यो वां प्रदक्षिणीकर्तुमीष्टे तस्मै ददाम्यहम् ॥ ४५ ॥&lt;br&gt;&#xA;इत्युक्ते पार्वतीशेन स्मयमानमुखेन्दुना ॥&lt;br&gt;&#xA;स्कन्दः प्रदक्षिणीकर्तुं मेदिनीमुपचक्रमे ॥ ४६ ॥&lt;br&gt;&#xA;लम्बोदरस्तु देवस्य शोणशैलाकृतेः पितुः ॥&lt;br&gt;&#xA;प्रदक्षिणं ततः कृत्वा पुरस्तादेव तत्क्षणात् ॥ ४७ ॥&lt;br&gt;&#xA;तद्दृष्ट्वा तस्य चातुर्यं हेरम्बाय त्रियंवकः ॥&lt;br&gt;&#xA;फलं वितीर्णवानस्मै प्रणयाघ्रातमस्तकः ॥ ४८ ॥&lt;br&gt;&#xA;अद्यप्रभृति सर्वेषां फलानामधिनायकः ॥&lt;br&gt;&#xA;भवेत्यस्मै वरं दत्त्वा ह्येकदन्ताय शङ्करः ॥ ४९ ॥&lt;br&gt;&#xA;बभाषे च सभास्तारान्सर्वानपि सुरासुरान् ॥&lt;br&gt;&#xA;प्रसरद्दशनज्योत्स्नाकर्बुरीकृतमन्दिरः ॥1.3.2.22.५० ॥&lt;br&gt;&#xA;स्थावरोयं ममाकारः शोणाद्रिर्योऽस्य भक्तितः ॥&lt;br&gt;&#xA;प्रदक्षिणां वितनुते स मे सारूप्यभाग्भवेत् ॥ ५१ ॥&lt;br&gt;&#xA;गिरेः प्रदक्षिणेनास्य यस्य धत्तः पदे रुजम् ॥&lt;br&gt;&#xA;स सम्राट्सकलोत्कृष्टं लभते शाश्वतं पदम् ॥ ५२ ॥&lt;br&gt;&#xA;इति शासनतः शम्भोः शोणशैलप्रदक्षिणम् ॥&lt;br&gt;&#xA;विधाय सर्वगीर्वाणा लेभिरे स्वं स्वमीप्सितम् ॥ ५३ ॥&lt;br&gt;&#xA;युवामपि मदोद्भूतमालिन्यौ शिक्षितौ मया ॥&lt;br&gt;&#xA;प्रदक्षिणेन शोणाद्रेः शापान्तो वां भविष्यति ॥ ५४ ॥&lt;br&gt;&#xA;तिरश्चोरपि वां सिध्येदरुणाद्रेः प्रदक्षिणा ॥&lt;br&gt;&#xA;वज्राङ्गदस्य पाण्ड्यस्य नृपतेरनुबन्धतः ॥ ५५ ॥&lt;br&gt;&#xA;इत्यमर्षणमहर्षिमहाब्धेः शापहालहल शोषितगात्रौ ॥&lt;br&gt;&#xA;पातितौ बहुलपातकभारात्क्षिप्रमश्वमृगजातिषु जातौ ॥ ५६ ॥&lt;br&gt;&#xA;इति श्रीस्कान्दे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्य उत्तरार्धे ऽरुणाचलप्रदक्षिणामाहात्म्ये वज्राङ्गद वृत्तान्तवर्णनं नाम द्वाविंशतितमोऽध्यायः ॥ २२ ॥ ॥ ॥&lt;/p&gt;</description>
    </item>
    <item>
      <title>०२३ कलाधरकान्तिशालिवृत्तान्तवर्णनम्</title>
      <link>https://vishvAsa.github.io/purANam/skanda-purANam/sarva-prastutiH/01_mAheshvara-khaNDaH/3b_aruNAchala-mAhAtmyam/023_kalAdharakAntishAlivRttAntavarNanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/purANam/skanda-purANam/sarva-prastutiH/01_mAheshvara-khaNDaH/3b_aruNAchala-mAhAtmyam/023_kalAdharakAntishAlivRttAntavarNanam/</guid>
      <description>&lt;p&gt;॥ कलाधर उवाच ॥ ॥&lt;br&gt;&#xA;काम्बोजेषु हयो भूत्वा कान्तिशाली सुहृन्मम ॥&lt;br&gt;&#xA;अयासीदौपवाह्यत्वं भवतो राजपुङ्गव ॥ १ ॥&lt;br&gt;&#xA;अहं च गन्धमृगतां गतः स्वाङ्गप्रसूतिना ॥&lt;br&gt;&#xA;सुगन्धिना मदेनास्य सञ्चारं चाचरं गिरेः ॥ २ ॥&lt;br&gt;&#xA;धर्मात्मन्मृगयाव्याजादागतेन त्वयाधुना ॥&lt;br&gt;&#xA;आवां शोणाद्रिनाथस्य प्रापितौ हि प्रदक्षिणाम् ॥ ३ ॥&lt;br&gt;&#xA;वाहारोहणदोषेण तवासीदीदृशी दशा ॥&lt;br&gt;&#xA;पादप्रचारपुण्येन प्राप्तं नौ प्राक्तनं पदम्॥ ४ ॥&lt;br&gt;&#xA;राजेन्द्र तव सम्बन्धादस्मात्तिर्यक्त्वबन्धनात् ॥&lt;br&gt;&#xA;मुक्तावावां स्वकं धाम प्राप्तौ स्वस्त्यस्तु ते सदा॥ ५ ॥&lt;br&gt;&#xA;इत्युदीर्य निजं धाम यियासन्तं कलाधरम् ॥&lt;br&gt;&#xA;कान्तिशालिनं च राजा जगाद रचिताञ्जलिः ॥ ६ ॥&lt;br&gt;&#xA;एवं युवां शोणशैलशङ्करस्य प्रभावतः ॥&lt;br&gt;&#xA;शापार्णवं समुत्तीर्णौ कथं मे पुनरुच्छ्रयः ॥७॥&lt;br&gt;&#xA;भ्राम्यतीव मम स्वान्तमाधाय तदवेक्षणम् ॥&lt;br&gt;&#xA;निर्यान्तीव मम प्राणास्तत्र दैवं बलोत्तरम् ॥ ८॥ ॥&lt;br&gt;&#xA;कलाधरकान्तिशालिनावूचतुः ॥ ॥&lt;br&gt;&#xA;अवधारय निस्तारं कथयाव तवास्यदम् ॥&lt;br&gt;&#xA;समाहितेन मनसा निर्धूतनिखिलाधिना ॥ ९ ॥&lt;br&gt;&#xA;जगत्सर्गस्थितिध्वंसविधानानुग्रहेश्वरे ॥&lt;br&gt;&#xA;अरुणाद्रीश्वरे चित्तं निधेहि करुणानिधौ ॥1.3.2.23.१०॥&lt;br&gt;&#xA;प्रत्यक्षितं त्वयेदानीमस्य देवस्य वैभवम् ॥&lt;br&gt;&#xA;तिरश्चोरावयोरेतदीदृशत्वं वितन्वतः ॥ ११ ॥&lt;br&gt;&#xA;कुरु प्रदक्षिणां पादचारी मृगमदादृतैः ॥&lt;br&gt;&#xA;कल्हारैः पूजयेशानं देवं मृगमदप्रियम् ॥ १२ ॥&lt;br&gt;&#xA;यावती तव सम्पत्तिस्तावतीमखिलां विभो ॥&lt;br&gt;&#xA;प्राकारगोपुरागारनवीकाराय कल्पय ॥ १३ ॥&lt;br&gt;&#xA;अचिरादेव सिद्धिस्ते भविष्यति गरीयसी ॥&lt;br&gt;&#xA;मनुमान्धातृनाभागभगीरथवदाधिका ॥ १४ ॥&lt;br&gt;&#xA;॥ नन्दिकेश्वर उवाच ॥ ॥&lt;br&gt;&#xA;इत्थं निशम्य च तयोर्निजमेव धाम विद्याभृतोः सपदि संश्रुतयोर्नरेन्द्रः ॥&lt;br&gt;&#xA;निःसंशयेन मनसा निरतस्तदानीं भक्तिं बबन्ध भगवत्यरुणाद्रिनाथे ॥१५॥&lt;br&gt;&#xA;इति श्रीस्कान्दे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्य उत्तरार्धे कलाधरकान्तिशालिवृत्तान्तवर्णनन्नाम त्रयोविंशतितमोऽध्यायः ॥२३॥ ॥&lt;/p&gt;</description>
    </item>
    <item>
      <title>०२४ वज्राङ्गदसद्गतिवर्णनम्</title>
      <link>https://vishvAsa.github.io/purANam/skanda-purANam/sarva-prastutiH/01_mAheshvara-khaNDaH/3b_aruNAchala-mAhAtmyam/024_vajrAngadasadgativarNanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/purANam/skanda-purANam/sarva-prastutiH/01_mAheshvara-khaNDaH/3b_aruNAchala-mAhAtmyam/024_vajrAngadasadgativarNanam/</guid>
      <description>&lt;p&gt;॥ मार्कण्डेय उवाच ॥ ॥&lt;br&gt;&#xA;भगवन्भवमाहात्म्यरत्नाकरसुधाकरम् ॥&lt;br&gt;&#xA;नन्दीश चित्रं चारित्रं श्रुतं विद्याभृतोर्द्वयोः ॥ १ ॥&lt;br&gt;&#xA;कदा वज्राङ्गदः सिद्धः कथं देवमपूजयत् ॥&lt;br&gt;&#xA;कथं चान्वग्रहीत्प्रह्वं देवस्तमरुणेश्वरः ॥ २ ॥&lt;br&gt;&#xA;॥ नन्दिकेश्वर उवाच ॥ ॥&lt;br&gt;&#xA;निवर्त्तनेच्छां हित्वाथ नृपो निजपुरं प्रति ॥&lt;br&gt;&#xA;तस्यैव पादपर्यन्ते स्वस्य वासमरोचयत् ॥ ३ ॥&lt;br&gt;&#xA;अथास्य महती सेना वाहमार्गानुसारिणी ॥&lt;br&gt;&#xA;प्राप्ता शताङ्गमातङ्गतुरङ्गभटसङ्कुला ॥ ४ ॥&lt;br&gt;&#xA;समदृश्यत भूपालस्तादृशो धैर्यसागरः ॥&lt;br&gt;&#xA;पुरोधोमन्त्रिसामन्तसेनापतिसुहृत्तमैः ॥ ५ ॥&lt;br&gt;&#xA;ततस्तामागतां सेनामवनीपतिरादृतः ॥&lt;br&gt;&#xA;अरुणाद्रेश्च सीमाया बहिरेव न्यवेशयत् ॥ ६ ॥&lt;br&gt;&#xA;स्वकीयमखिलं कोशं देशानपि महाफलान् ॥&lt;br&gt;&#xA;शोणाद्रिनाथपूजायै कल्पयामास भक्तिमान् ॥ ७ ॥&lt;br&gt;&#xA;गौतमस्याश्रमाभ्याशे स्वयं कृततपोवनः ॥&lt;br&gt;&#xA;पुरोधोक्तः ससचिवः शिवार्चनरतोऽभवत् ॥ ८ ॥&lt;br&gt;&#xA;रत्नाङ्गदाख्यं तनयं स्थापयित्वा निजे पदे ॥&lt;br&gt;&#xA;तत्प्रेषितैरपर्याप्तैः शोणेशं पर्यतर्पयत् ॥ ९ ॥&lt;br&gt;&#xA;परितः शोणशैलस्य परिपूर्णजलाशयान् ॥&lt;br&gt;&#xA;अग्रहारान्बहुफलान्ब्राह्मणेभ्योऽतिसृष्टवान् ॥ 1.3.2.24.१० ॥&lt;br&gt;&#xA;तेजसारुणनाथस्य ज्वलनस्तम्भरूपिणः ॥&lt;br&gt;&#xA;धन्वप्रायेऽपि देशेऽस्मिन्दीर्घिकाः शतशो व्यधात् ॥ ११ ॥&lt;br&gt;&#xA;सौन्दर्यशालिनीरात्मपरिवारवराङ्गनाः ॥&lt;br&gt;&#xA;सेवार्थं शोणनाथस्य दत्तवान्दीर्घदर्शनः ॥ १२ ॥&lt;br&gt;&#xA;अथागतेनागस्त्येन लोपामुद्रासखेन सः ॥&lt;br&gt;&#xA;अभ्यनन्द्यत शोणाद्रिनाथपूजापरायणः ॥ १३ ॥&lt;br&gt;&#xA;प्रत्यहं नवतीर्थाख्ये सरसि स्नानमाचरन् ॥&lt;br&gt;&#xA;पापनाशप्रवालेशौ प्रयतः पर्यपूजयत् ॥ १४ ॥&lt;br&gt;&#xA;महिषासुरसंहारकारिणी मानवेश्वरः ॥&lt;br&gt;&#xA;नित्यमाराधयामास दुर्गां दुर्ग्गार्तिहारिणीम् ॥ ॥ १५ ॥&lt;br&gt;&#xA;प्रतिक्षणं ब्रह्मविष्णुपूज्यस्य लिङ्गरूपिणः ॥&lt;br&gt;&#xA;आदिदेवस्य विविधाः सपर्याः पर्यकल्पयत् ॥ १६ ॥&lt;br&gt;&#xA;प्रत्युषस्युत्थितः स्नातः पादाभ्यामेव पार्थिवः ॥&lt;br&gt;&#xA;जपन्पञ्चाक्षरीमन्त्रमकार्षीत्त्रिः प्रदक्षिणाम् ॥ १७ ॥&lt;br&gt;&#xA;पौर्णमास्यां स कार्त्तिक्यां पार्वतीवल्लभप्रियम् ॥&lt;br&gt;&#xA;महादीपोत्सवं चक्रे महितं भुवनत्रये ॥ १८ ॥&lt;br&gt;&#xA;सुगन्धसारकह्लारकर्पूरजलपूरितः ॥&lt;br&gt;&#xA;सहस्रैः स्वर्णकुम्भानामभ्यषिञ्चत्त्रियन्त्रकम् ॥ १९ ॥&lt;br&gt;&#xA;प्रतिमासध्वजारोहपूर्वं तीर्थोत्सवादिकम् ॥&lt;br&gt;&#xA;त्रैलोक्याभ्यर्हितं चक्रे रथारोहं महोत्सवम्॥ 1.3.2.24.२०॥&lt;br&gt;&#xA;अङ्गं प्रदक्षिणं चास्य विदधे विशदाशयः॥&lt;br&gt;&#xA;योजनत्रितयायामव्यापिनः शोणभूभृतः॥२१॥&lt;br&gt;&#xA;अरुणाचलनाथेति करुणामृतसागरः॥&lt;br&gt;&#xA;अरुणांवासनाथेति तुष्टाव च मुहुर्मुहुः॥२२॥&lt;br&gt;&#xA;संलिप्य विविधैर्द्रव्यैर्नित्यं पञ्चामृतादिभिः॥&lt;br&gt;&#xA;आचर्च यद्गन्धसारपङ्कैः कर्पूरपाण्डुरैः ॥ २३ ॥&lt;br&gt;&#xA;अपूजयत कल्हारैः स्रवन्मृगमदद्रवैः ॥ प्रा&lt;br&gt;&#xA;तरारभ्य शोणाद्रिनायकं गणरूपिणम् ॥ २४ ॥&lt;br&gt;&#xA;इति वर्षत्रयं तस्य वशिनो वरिवस्यया ॥&lt;br&gt;&#xA;अरुणाद्रीश्वरस्तुष्टः प्रत्यक्षत्वमगाहत ॥२५॥&lt;br&gt;&#xA;नीहाराचलसङ्काशमारूढो वृषपुङ्गवम्॥&lt;br&gt;&#xA;अन्वगासीनया देव्या कृतगाढोपगूहनः॥ २६॥&lt;br&gt;&#xA;ब्रह्मर्षिभिर्वसिष्ठाद्यैर्नारदाद्यैर्महर्षिभिः॥&lt;br&gt;&#xA;गणैर्निकुम्भकुम्भाद्यैः क्रियमाणजयस्तुतिः ॥ २७॥&lt;br&gt;&#xA;करुणासिन्धुकल्लोलैः कमलावासवेश्मभिः ॥&lt;br&gt;&#xA;कटाक्षपातैर्जगतां कालुष्यमिव वारयन् ॥ २८ ॥&lt;br&gt;&#xA;दृष्ट्वा च देवदेवं तमष्टाङ्गं न्यस्य भूतले ॥&lt;br&gt;&#xA;प्रणनाम परं हृष्टो वज्राङ्गदमहीपतिः ॥ २९ ॥&lt;br&gt;&#xA;व्यज्ञापयच्च भूपालो मौलीकृतशताञ्जलिः ॥&lt;br&gt;&#xA;क्षालयन्निव दन्तांशुजालैस्तत्पादपङ्कजे ॥ 1.3.2.24.३० ॥ ॥&lt;br&gt;&#xA;॥ वज्राङ्गद उवाच ॥ ॥&lt;br&gt;&#xA;देवेश यदहं मोहाद्बहुपातकसञ्चयम् ॥&lt;br&gt;&#xA;अचारिषं स एकोऽयं क्षम्यतां मे व्यतिक्रमः ॥ ३१ ॥&lt;br&gt;&#xA;इतिवादिनमत्यन्तं दीनमेव दयानिधिः ॥&lt;br&gt;&#xA;जगाद जगतीनाथो देवः शोणाचलेश्वरः ॥ ३२ ॥&lt;br&gt;&#xA;॥ श्रीमहेश्वर उवाच ॥ ॥&lt;br&gt;&#xA;मा भैषीर्वत्स भद्रं ते सन्त्यष्टौ मम मूर्त्तयः ॥&lt;br&gt;&#xA;ताः सर्वाः सर्वजन्तूनामत्यर्थं परिकल्पिताः ॥ ३३ ॥&lt;br&gt;&#xA;पुरा पुरन्दरस्त्वं हि कैलासशिखरे स्थितम् ॥&lt;br&gt;&#xA;गर्वितो मामवामंस्थाः स्तम्भितश्च तदा मया ॥ ३४ ॥&lt;br&gt;&#xA;क्षणं गलितगर्वस्त्वं स्तम्भना व्रीडितस्तदा ॥&lt;br&gt;&#xA;अयाचिष्ठाः शिवज्ञानमखिलैश्वर्यकारणम् ॥ ३५ ॥&lt;br&gt;&#xA;आदिष्टस्त्वं मया वज्रिन्नवतीर्यावनिं भवान्॥&lt;br&gt;&#xA;राजा वज्राङ्गदो भूत्वा लप्स्यसे मत्कृपामिति॥ ३६॥&lt;br&gt;&#xA;जातं ततः प्रभावेण क्षेत्रमेतन्मदास्पदम्॥&lt;br&gt;&#xA;शिक्षितोतीव मुग्धस्त्वं भक्तोसि च परं मयि ॥ ३७ ॥&lt;br&gt;&#xA;अधुनातिसपर्याभिस्त्वत्कृताभिरहर्निशम् ॥&lt;br&gt;&#xA;परितुष्टोस्म्यहं राजन्नतस्त्वां बोधयाम्यहम् ॥ ३८ ॥&lt;br&gt;&#xA;खं वायुरनलो वारि भूः सूर्य शशिनौ पुमान् ॥&lt;br&gt;&#xA;इति मन्मूर्त्तिभिर्विश्वं भासते सचराचरम् ॥ ३९ ॥&lt;br&gt;&#xA;कालो हि कालयाम्यर्थान्सत्त्वानध्वन एव च ॥&lt;br&gt;&#xA;तत्त्वातीतः शिवश्चाहं न मत्तोस्तीह किञ्चन ॥ 1.3.2.24.४० ॥&lt;br&gt;&#xA;अपर्यन्तचिदानन्दसिन्धोर्मे केचिदूर्मयः ॥&lt;br&gt;&#xA;वेधोमुकुन्दरुद्रेन्द्रमुखानाहुरुदित्वराः ॥ ४१ ॥&lt;br&gt;&#xA;वाणीलक्ष्मीक्षमाश्रद्धाप्रज्ञास्वाहास्वधादयः ॥&lt;br&gt;&#xA;असङ्ख्येयमहाशक्तेर्मम विसृष्टिशक्तयः ॥ ४२ ॥&lt;br&gt;&#xA;इयं मम महाशक्तिर्गौरी माया जगत्प्रसूः ॥&lt;br&gt;&#xA;अनयाच्छाद्यते विश्वं शश्वद्विस्तार्यतेऽपि च ॥ ४३ ॥&lt;br&gt;&#xA;शक्त्यानयान्वितः सर्गरक्षासंहृतिविभ्रमः ॥&lt;br&gt;&#xA;विचित्रमेतत्पश्यामि जगच्चित्रं निजेच्छया ॥४४॥&lt;br&gt;&#xA;अपवाहितमोहस्त्वं महिमा मे विचारय ॥&lt;br&gt;&#xA;आत्मानमविभिन्नं मे तरङ्गमिव वारिधेः ॥ ४५ ॥&lt;br&gt;&#xA;ततो मद्रूपशालिन्या आधिपत्यं क्षितेर्गतः ॥&lt;br&gt;&#xA;मत्प्रसादेन राजेन्द्र भुङ्क्ष्व भोगान्यथासुखम् ॥ ४६ ॥&lt;br&gt;&#xA;पुनः पुरन्दरत्वेन भुक्तदिव्यसुखश्चिरम्॥&lt;br&gt;&#xA;मदेकरूपतां राजन्निश्चयात्त्वमवाप्स्यसि ॥ ४७ ॥ ॥&lt;br&gt;&#xA;नन्दिकेश्वर उवाच ॥ ॥&lt;br&gt;&#xA;इत्युक्त्वान्तर्हिते देवे राजा वज्राङ्गदः कृती ॥&lt;br&gt;&#xA;शोणेशं पूजयन्नेव सर्वान्भोगानवाप्तवान् ॥४८॥&lt;br&gt;&#xA;इत्थं ते कथितं साधो शिवभक्तविजृम्भणम् ॥&lt;br&gt;&#xA;प्रदक्षिणाफलं चैव शोणशैलस्य शाश्वतम् ॥ ४९ ॥&lt;br&gt;&#xA;किं वाचां विस्तरेणात्र शोणशैलप्रदक्षिणा ॥&lt;br&gt;&#xA;महतामश्वमेधानां शतादपि विशिष्यते ॥ 1.3.2.24.५० ॥&lt;br&gt;&#xA;विषुवायनसङ्क्राति व्यतीपातादिपर्वसु ॥&lt;br&gt;&#xA;प्रदक्षिणाच्छोणगिरेरसङ्ख्येयं फलं लभेत् ॥ ५१ ॥&lt;br&gt;&#xA;न क्षेत्रमरुणादस्ति नास्ति देवोऽरुणेश्वरात् ॥&lt;br&gt;&#xA;नापि प्रदक्षिणादन्यद्विपद्यतेऽभ्यधिकं तपः ॥ ५२ ॥&lt;br&gt;&#xA;इति कथयति नन्दिकेश्वरेस्मिन्पुलकितसर्ववपुर्मृकण्डुपुत्रः ॥&lt;br&gt;&#xA;मुहुरधिगतहर्षवाष्पवृष्टिर्महति निमग्न इवाभवत्सुधाब्धौ ॥ ५३ ॥ ॥&lt;br&gt;&#xA;इति श्रीस्कान्दे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्य उत्तरार्धे वज्राङ्गदसद्गतिवर्णनन्नाम चतुर्विंशतितमोऽध्यायः ॥ २४ ॥&lt;/p&gt;</description>
    </item>
  </channel>
</rss>
