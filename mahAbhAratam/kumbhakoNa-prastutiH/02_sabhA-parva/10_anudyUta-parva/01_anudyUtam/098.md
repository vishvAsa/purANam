---
title: ०९८ गान्धारीप्रबोधनम्

---
अध्यायः 098

निजनगरं गच्छतो युधिष्ठिरस्य मध्येमार्गं दूताह्वानेन पुनर्निवृत्त्य द्यूतसभाप्रवेशः ॥ 1 ॥ अनुद्यूतेपि युधिष्ठिरस्य शकुनिना पराजयः ॥ 2 ॥

वैशम्पायन उवाच 	001  
ततो व्यध्वगतं पार्थं प्रातिकामी युधिष्ठिरम् ।	001a  
उवाच वचनाद् राज्ञो धृतराष्ट्रस्य धीमतः ॥	001c  
उपास्तीर्णा सभा राजन्न् अक्षान् उप्त्वा युधिष्ठिर ।	002a  
एहि पाण्डव दीव्येति पिता त्व् आह नराधिपः ॥	002c  

युधिष्ठिर उवाच 	003  
धातुर् नियोगाद् भूतानि प्राप्नुवन्ति शुभाशुभम् ।	003a  
न निवृत्तिस् तयोर् अस्ति देवितव्यं पुनर् यदि ॥	003c  
अक्षद्यूते समाह्वानं नियोगात् स्थविरस्य च ।	004a  
जानन्न् अपि क्षयकरं नातिक्रमितुम् उत्सहे ॥	004c  

वैशम्पायन उवाच 	005  
असम्भवो हेममयस्य जन्तोस् तथापि रामो लुलुभे मृगाय ।	005a  
प्रायः समासन्न-पराभवाणां धियो विपर्यस्त-तरा भवन्ति ॥	005c  
इति ब्रुवन् निववृते भ्रातृभिः सह पाण्डवः ।	006a  
जानंश्च शकुनेर् मायां पार्थो द्यूतम् इयात् पुनः ॥	006c  
विविशुस् ते सभां तां तु पुनर् एव महारथाः ।	007a  
व्यथयन्ति स्म चेतांसि सुहृदां भरतर्षभाः ॥	007c  
यथोपजोषम् आसीनाः पुनर् द्यूत-प्रवृत्तये ।	008a  
सर्वलोक-विनाशाय दैवेनोपनिपीडिताः ॥	008c  

शकुनिरुवाच 	009  
अमुञ्चत् स्थविरो यद् वो धनं पूजितम् एव तत् ।	009a  
महाधनं ग्लहं+++(=पणं)+++ त्व् एकं शृणु भो भरतर्षभ ॥	009c  
वयं वा द्वादशाब्दानि युष्माभिर् द्यूत-निर्जिताः ।	010a  
प्रविशेम महारण्यं रौरवाजिन-वाससः ॥	010c  
त्रयोदशं च स्वजनैर् अज्ञाताः परिवत्सरम् ।	011a  
ज्ञाताश् च पुनर् अन्यानि वने वर्षाणि द्वादश ॥	011c  
अस्माभिर् निर्जिता यूयं वने द्वादश वत्सरान् ।	012a  
वसध्वं कृष्णया सार्धम् अजिनैः प्रतिवासिताः ॥	012c  
त्रयोदशं च स्वजनैर् अज्ञाताः परिवत्सरम् ।	013a  
ज्ञाताश् च पुनर् अन्यानि वने वर्षाणि द्वादश ॥	013c  
त्रयोदशे च निर्वृत्ते पुनर् एव यथोचितम् ।	014a  
स्वराज्यं प्रतिपत्तव्यम् इतरैर् अथवेतरैः ॥	014c  
अनेन व्यवसायेन सहास्माभिर् युधिष्ठिर ।	015a  
अक्षान् उप्त्वा पुनर् द्यूतम् एहि दीव्यस्व भारत ॥	015c  
अथ सभ्याः सभा-मध्ये समुच् छ्रित-करास् तदा ।	016a  
ऊचुर् उद्विग्नमनसः संवेगात् सर्व एव हि ॥	016c  

सभ्या ऊचुः 	017  
अहो धिग्बान्धवा नैनं बोधयन्ति महद्भयम् ।	017a  
बुद्ध्या बुद्ध्येन्न वा बुद्ध्येदयं वै भरतर्षभ ॥	017c  
वैशम्पायन उवाच 	018  
जनप्रवादान्सुबहूञ्शृण्वन्नपि नराधिपः ।	018a  
ह्रिया च धर्मसंयोगात्पार्थो द्यूतमियात्पुनः ॥	018c  
जानन्नापि महाबुद्धिः पुनर्द्यूतमवर्तयत् ।	019a  
अप्यासन्नो विनाशः स्यात्कुरूणामितिचिन्तयन् ॥	019c  
युधिष्ठिर उवाच 	020  
कथं वै मद्विधो राजा स्वधर्ममनुपालयन् ।	020a  
आहूतो विनिवर्तेत दीव्यामि शकुने त्वया ॥	020c  
शकुनिरुवाच 	021  
गवाश्वं बहुधेनुकमपर्यन्तमजाविकम् ।	021a  
गजाः कोशो हिरण्यं च दासीदासाश्च सर्वशः ॥	021c  
हित्वा नो ग्लह एवैको वनवासाय पाण्डवाः ।	022a  
यूयं वयं वा विजिता वसेम वनमाश्रिताः ॥	022c  
त्रयोदशं च वै वर्णमज्ञाताः स्वजनैस्तथा ।	023a  
अनेन व्यवसायेन दीव्याम पुरुषर्षभाः ।	023c  
समुत्क्षेपेण चैकेन वनवासाय भारत ॥	023e  
\'वैशम्पायन उवाच 	024  
एवं दैवबलाविष्टो धर्मराजो युधिष्ठिरः ।	024a  
भीष्मद्रोणाऽऽवार्यमाणो विदुरेण च धीमता ॥	024c  
युयुत्सुना कृपेणाथ सञ्जयेन च भारत ।	025a  
गान्धार्या पृथया चैव भीमार्जुनयमैस्तथा ॥	025c  
विकर्णेन च वीरेण द्रौपद्या द्रौणिना तथा ।	026a  
सोमदत्तेन च तथा बाह्लीकेन च धीमता ॥	026c  
वार्यमाणोपि सततं न च राजन्नियच्छति ।	027a  
एवं संवार्यमाणोपि कौन्तेयो हितकाम्यया ॥	027c  
देवकार्यार्थसिद्ध्यर्थं मुहूर्तं कलिमाविशत् ।	028a  
अविष्टः कलिना राजञ्छकुनिं प्रत्यभाषत ॥	028c  
एवं भवत्विति तदा वनवासाय दीव्यति\' ।	029a  
प्रतिजग्राह तं पार्थो ग्लहं जग्राह सौबलः ॥	029c  
जितमित्येव शकुनिर्युधिष्ठिरमभाषत ॥ 	029e  

इति श्रीमन्महाभारते सभापर्वणि अनुद्यूतपर्वणि अष्टनवतितमोऽध्यायः ॥ 98 ॥
2-98-16 संवेगादतिशयात् ॥