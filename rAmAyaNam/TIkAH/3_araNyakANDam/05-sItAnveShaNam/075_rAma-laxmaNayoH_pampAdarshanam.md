+++
title = "०७५ राम-लक्ष्मणयोः पम्पादर्शनम्"
title_english = "075 Rama and Lakshmana arrive at Pampa Lake"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_3/Kanda_3_ARK-075-Rama_Lakshmanayoho_Pampaa_Darshanam.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/3_araNyakANDam/05-sItAnveShaNam/075_rAma-laxmaNayoH_pampAdarshanam.md">
<details><summary><h3>IITK ...{Loading}...</h3></summary>

Rama and Lakshmana reach Pampa-- admire the beautiful nature on the
banks of Pampa.



#### श्लोकः
##### मूलम्
दिवं तु तस्यां यातायां शबर्यां स्वेन तेजसा।  
लक्ष्मणेन सह भ्रात्रा चिन्तयामास राघवः॥3.75.1॥

##### शब्दार्थः
तस्याम् when she, शबर्याम् Sabari, स्वेन तेजसा by her own brilliance, दिवम् heavens, यातायाम् on departing, राघवः Rama, भ्रात्रा with his brother, लक्ष्मणेन सह with Lakshmana, चिन्तयामास contemplated.

##### आङ्ग्लानुवादः
When Sabari departed for heaven with her brilliance, Rama  contemplated (about the power of sages)with Lakshmana.



#### श्लोकः
##### मूलम्
स चिन्तयित्वा धर्मात्मा प्रभावं तं महात्मनाम्।  
हितकारिणमेकाग्रं लक्ष्मणं राघवोऽब्रवीत्॥3.75.2॥

##### शब्दार्थः
धर्मात्मा righteous, सः राघवः Rama, महात्मनाम् of great sages, प्रभावम् power, चिन्तयित्वा  on thinking over, हितकारिणम् his wellwisher, एकाग्रम् with singleminded devotion, लक्ष्मणम् to Lakshmana, अब्रवीत् said.

##### आङ्ग्लानुवादः
Thinking about the power of the great sages, righteous Rama said to Lakshmana,  his wellwisher with singleminded devotionः



#### श्लोकः
##### मूलम्
दृष्टोऽयमाश्रमस्सौम्य बह्वाश्चर्यो महात्मनाम्।  
विश्वस्तमृगशार्दूलो नानाविहगसेवितः॥3.75.3॥

##### शब्दार्थः
सौम्य O handsome one  महात्मनाम् of the great sages, बह्वाश्चर्यः very wonderful, विश्वस्तमृगशार्दूलः deer and tigers live together with implicit faith, नानाविहगसेवितः where birds of all kinds dwell, अयम् आश्रमः this hermitage, दृष्टः seen.

##### आङ्ग्लानुवादः
O handsome one, we have seen this highly wonderful hermitage, where deer and tigers dwell together with mutual confidence, where birds of all kinds inhabit.



#### श्लोकः
##### मूलम्
सप्तानां च समुद्राणामेषु तीर्थेषु लक्ष्मण।  
उपस्पृष्टं च विधिवत्पितरश्चापि तर्पिताः॥3.75.4॥

##### शब्दार्थः
लक्ष्मण Lakshmana, सप्तानाम् of seven, समुद्राणाम् of seas, एषु तीर्थेषु in these waters, उपस्पृष्टम् having bathed, पितरश्चापि oblations to forefathers, विधिवत् in accordance with tradition, तर्पिताः have been invoked with offering.

##### आङ्ग्लानुवादः
O Lakshmana, having bathed in the waters of the seven seas (by taking ritualistic bath in these waters) the manes are offered oblations in accordance with tradition.



#### श्लोकः
##### मूलम्
प्रणष्टमशुभं तत्तत्कल्याणं समुपस्थितम्।  
तेन तत्त्वेन हृष्टं मे मनो लक्ष्मण सम्प्रति॥3.75.5॥  
हृदये हि नरव्याघ्र शुभमाविर्भविष्यति।

##### शब्दार्थः
अशुभम् inauspicious time, प्रणष्टम् is got rid of, तत्तत् respectively, कल्याणम् auspicious tidings, समुपस्थितम् have reached, लक्ष्मण O Lakshmana, तेन therefore, तत्त्वेन truly, सम्प्रति presently, मनः mind, हृष्टम् happy, नरव्याघ्र O best among men, हृदये at heart, शुभम्  good fortune, आविर्भविष्यति हि will appear now.

##### आङ्ग्लानुवादः
We have got rid of inauspicious time and good days have come. Therefore, I feel truly happy. Good fortune will appear (now), O Lakshmana, O tiger among men



#### श्लोकः
##### मूलम्
तदागच्छ गमिष्यामि पम्पां तां प्रियदर्शनाम्॥3.75.6॥  
ऋष्यमूको गिरिर्यत्र नातिदूरे प्रकाशते।  
यस्मिन्वसति धर्मात्मा सुग्रीवोंऽशुमतस्सुतः॥3.75.7॥  
नित्यं वालिभयात्त्रस्तश्चतुर्भिस्सह वानरैः।

##### शब्दार्थः
तत् therefore, धर्मात्मा the righteous soul, अंशुमतः सुतः son of the Sun, सुग्रीवः Sugriva, नित्यम् ever, वालिभयात् by the fear of Vali, चतुर्भिः with four, वानरैः सह along with monkeys, यस्मिन् in which, वसति stay, ऋष्यमूकः Rishyamuka, यत्र there, नातिदूरे not very far away, प्रकाशते  shines, ताम् that, प्रियदर्शनाम् pleasing to look at, पम्पाम् Pampa, गमिष्यामि I will go, आगच्छ you may come along.

##### आङ्ग्लानुवादः
Come, let us go to Pampa, which is pleasing to look at. Sugriva, the rigteous self, the son of the Sun has been staying for fear of Vali at the shining Rishyamuka, not far from here.



#### श्लोकः
##### मूलम्
अभित्वरे च तं द्रष्टुं सुग्रीवं वानरर्षभम्॥3.75.8॥  
तदधीनं हि मे सौम्य सीतायाः परिमार्गणम्।

##### शब्दार्थः
सौम्य O handsome one, वानरर्षभम् mighty among the monkeys, तं सुग्रीवम् that Sugriva, द्रष्टुम् to see, अभित्वरे च I am in haste, सीतायाः of Sita, परिमार्गणम् searching, तदधीनम् depends on him.

##### आङ्ग्लानुवादः
I am hastening to see that noble Sugriva the mighty monkey, as the search for Sita depends on him, O handsome one



#### श्लोकः
##### मूलम्
एवं ब्रुवाणं तं धीरं रामं सौमित्रिरब्रवीत्॥3.75.9॥  
गच्छावस्त्वरितं तत्र ममापि त्वरते मनः।

##### शब्दार्थः
एवम् in that way, ब्रुवाणम् as he spoke, धीरम् stableminded one, तं रामम् to that Rama, सौमित्रिः Soumitri, अब्रवीत् said, मम my, मनः आपि mind also, त्वरते hurrying, त्वरितम् quickly, तत्र there, गच्छावः we both will go.

##### आङ्ग्लानुवादः
To the words of Rama who was of stable mind, Lakshmana replied ः My mind too is hastening me. Let us get there quickly.



#### श्लोकः
##### मूलम्
आश्रमात्तु तत स्तस्मान्निष्क्रम्य स विशाम्पतिः॥3.75.10॥  
आजगाम ततः पम्पां लक्ष्मणेन सह प्रभुः।

##### शब्दार्थः
ततः then, विशाम्पतिः lord of men, सः he, प्रभुः lord, तस्मात् from that, आश्रमात् from that hermitage, निष्क्रम्य on departing , ततः then, लक्ष्मणेन सह with Lakshmana, पम्पाम् to Pampa, आजगाम went.

##### आङ्ग्लानुवादः
Then Rama the lord of men along with Lakshmana departed from the hermitage and went to Pampa.



#### श्लोकः
##### मूलम्
स ददर्श ततः पुण्यामुदारजनसेविताम्॥3.75.11॥  
नानाद्रुमलताकीर्णां पम्पां पानीयवाहिनीम्।  
पद्मैस्सौगन्धिकैस्ताम्रां शुक्लां कुमुदमण्डलैः॥3.75.12॥  
नीलां कुवलयोद्घाटैर्बहुवर्णां कुथामिव।

##### शब्दार्थः
ततः then, सः he, पुण्याम् that sacred, उदारजनसेविताम् the place where exalted seers lived, नानाद्रुमलताकीर्णाम्  abounding in different kinds of trees and creepers, पानीयवाहिनीम् with flow of waters, सौगन्धिकैः sweetscented, पद्मैः lotuses, ताम्राम् red, कुमुदमण्डलैः with clusters of lilies, शुक्लाम् white, कुवलयोद्घाटैः with blue waterlilies, नीलाम् blue lotuses, बहुवर्णाम् with variegated colours, कुथामिव like a carpet, पम्पाम् Pampa lake, ददर्श saw.

##### आङ्ग्लानुवादः
He saw the sacred lake Pampa whose sweet flow of water was used by great seers. It abounded in trees and creepers. Its surface was red with lotuses at one place, white with clusters of lilies at another and with blue lotuses at other places. As such, it looked like a carpet with variegated colours.



#### श्लोकः
##### मूलम्
स तामासाद्य वै रामो दूरादुदकवाहिनीम्॥3.75.13॥  
मतङ्गसरसं नाम ह्रदं समवगाहत।

##### शब्दार्थः
सः रामः Rama, उदकवाहिनीम् lake, ताम् that one, दूरात् from  a distance, आसाद्य reached, मतङ्गसरसं नाम a place called Matanga lake, ह्रदम् pond,समवगाहत bathed.

##### आङ्ग्लानुवादः
Rama reached the Matanga lake which he could see from  a distance and bathed in it.



#### श्लोकः
##### मूलम्
अरविन्दोत्पलवतीं पद्मसौगन्धिकायुताम्॥3.75.14॥  
पुष्पिताम्रवणोपेतां बर्हिणोद्घुष्टनादिताम्।  
तिलकैर्बीजपूरैश्च धवैश्शुक्लद्रुमैस्तथा॥3.75.15॥  
पुष्पितैः करवीरैश्च पुन्नागैश्च सुपुष्पितैः।  
मालतीकुन्दगुल्मैश्च भाण्डीरैर्निचुलैस्तथा॥3.75.16॥  
अशोकैस्सप्तपर्णैश्च केतकैरतिमुक्तकैः।  
अन्यैश्च विविधैर्वृक्षैः प्रमदामिव भूषिताम्॥3.75.17॥  
समीक्षमाणौ पुषपाढ्यं सर्वतो विपुलद्रुमम्।  
कोयष्टिकैश्चार्जुनकैश्शतपत्रैश्च कीरकैः॥3.75.18॥  
एतैश्चान्यैश्च विहगैर्नादितं तु वनं महत्।  
ततो जग्मतुरव्यग्रौ राघवौ सुसमाहितौ॥3.75.19॥  
तद्वनं चैव सरसः पश्यन्तै शकुनैर्युतम्।

##### शब्दार्थः
ततः thereafter, राघवौ Rama and Lakshmana, अरविन्दोत्पलवतीम् having lilies and lotuses, पद्मसौगन्धिकायुताम् filled with fragrance of lotuses, पुष्पिताम्रवणोपेताम् with blossoming mango trees, बर्हिणोद्घुष्टनादिताम् resounding with the shrill by of peacocks, तिलकैः with tilaka trees, बीजपूरैश्च trees with fruits full of seeds, धवैः dhava trees, तथा so also, शुक्लद्रुमैः white trees, पुष्पितैः in bloom, करवीरैश्च with karaviras, सुपुष्पितैः loaded with flowers, पुन्नागैश्च with punnaga trees, मालतीकुन्दगुल्मैश्च with clusters of jasmine and kunda shrubs, भाण्डीरैः with fig trees, तथा so also, निचुलैः with reeds, अशोकैः with asoka, अतिमुक्तकैः with atimukta shrubs, अन्यैः and other, विविधैः several, वृक्षैश्च trees, भूषिताम् adorned, प्रमदामिव like a woman, सर्वतः all over, समीक्षमाणौ glancing at them, पुष्पाढ्यम् with abundance of flowers, विपुलद्रुमम् having great trees, कोयष्टिकैश्च with koyashtikas, अर्जुनकैः  
arjuna trees, शतपत्रैः peacocks, कीरकैः  parrots, एतैः all those, अन्यैः others, विहगैश्च with birds, नादितम् full of sounds, महत् great, शकुनैः with birds, युतम् with, वनम् forest, पश्यन्तौ seeing, अव्यग्रौ both unruffled, सुसमाहितौ both composed, सरसः tank, तत् that, वनम् forest, जग्मतुः both went.

##### आङ्ग्लानुवादः
Lake Pampa was filled with red lotuses and their fragrance.The bank was lined with blossoming mango trees and trees of several kinds like tilaka trees with fruits full of seeds like citron, dhava trees, white trees in bloom, karavira trees loaded with flowers, punnaga trees, clusters of jasmine and kunda shrubs, fig trees, so also reeds, ashoka trees, atimuktaka creepors and several other trees looking like women adorned all over. Rama and Lakshmana passed by, glancing at them. There were other trees full of flowers, huge trees, koyashtika trees with reed. Different kinds of birds such as peacocks, parrots, dwelling in the forest were screaming aloud. Looking at all these in that forest Rama and Lakshmana passed by undisturbed with a composed mind.



#### श्लोकः
##### मूलम्
स ददर्श ततः पम्पां शीतवारिनिधिं शुभाम्॥3.75.20॥  
तिलकाशोकपुन्नागवकुलोद्दालकाशिनीम्।

##### शब्दार्थः
ततः then, सः Rama, शीतवारिनिधिम् a bed of cool waters, शुभाम् auspicious one, तिलकाशोकपुन्नाग with tilaka, asoka, punnaga trees, वकुलोद्दालकाशिनीम् groves shining with vakula, uddala trees, पम्पाम् Pampa, ददर्श saw.

##### आङ्ग्लानुवादः
Rama saw lake Pampa with cool waters and the groves on the bank filled with tilaka, ashoka, punnaga, bakula and uddala trees.



#### श्लोकः
##### मूलम्
स रामो विविधान्वृक्षान्सरांसि विविधानि च॥3.75.21॥  
पश्यन्कामाभिसन्तप्तो जगाम परमं ह्रदम्।

##### शब्दार्थः
सः that, रामः Rama, विविधान् several, वृक्षान् trees, विविधानि different, सरांसि tanks, पश्यन् seeing, कामाभिसन्तप्तः lovestriken, परमम् great, ह्रदम् lake, जगाम went.

##### आङ्ग्लानुवादः
On seeing different kinds of trees and tanks, the lovestriken Rama visited that great lake.



#### श्लोकः
##### मूलम्
पुष्पितोपवनोपेतां सालचम्पकशोभिताम्॥3.75.22॥  
षट्पदौघसमाविष्टां श्रीमतीमतुलप्रभाम्।  
स्फटिकोपमतोयाढ्यां श्लक्ष्णवालुकसन्तताम्॥3.75.23॥  
स तां दृष्ट्वा पुनः पम्पां पद्मसौगन्घिकैर्युताम्।  
इत्युवाच तदा वाक्यं लक्ष्मणं सत्यविक्रमः॥3.75.24॥

##### शब्दार्थः
सत्यविक्रमः whose strength was truth, सः Rama, पुष्पितोपवनोपेताम् with pleasuregardens in full bloom, सालचम्पकशोभिताम् beautiful with sal and champak trees, षट्पदौघसमाविष्टाम् filled with honeybees, श्रीमतीम् lovely one, अतुलप्रभाम् full of incomparable brilliance, स्फटिकोपमतोयाढ्याम्  with crystalclear water, श्लक्ष्णवालुकसन्तताम्  soft sands that gleamed, पद्मसौगन्धिकैः with fragrant lotuses, युताम् filled, ताम् that, पुनः again, दृष्ट्वा seeing, तदा then, लक्ष्मणम् to Lakshmana, इति thus, वाक्यम् words, उवाच said.

##### आङ्ग्लानुवादः
There were lovely pleasuregardens in full bloom  filled with sal and champk trees. Honeybees on flowers looked lovely and bright. The waters were crystalclear and fragrant with lotuses.The soft sands on the banks of Pampa gleamed. Rama saw them again and again and described them to Lakshmana.



#### श्लोकः
##### मूलम्
अस्यास्तीरे तु पूर्वोक्तः पर्वतो धातुमण्डितः।  
ऋष्यमूक इति ख्यातः पुण्यः पुष्पितपादपः॥3.75.25॥

##### शब्दार्थः
पूर्वोक्तः referred  earlier, धातुमण्डितः adorned with minerals, पुण्यः sacred, पुष्पितपादपः having trees with flowers in bloom, ऋष्यमूकः इति Rishyamuka by name, ख्यातः famous, पर्वतः mountain, अस्याः its, तीरे on the bank.

##### आङ्ग्लानुवादः
The famous mount, sacred Rishyamuka is situated on the bank of Pampa full of blossoming trees.



#### श्लोकः
##### मूलम्
हरेः ऋक्षरजोनाम्नः पुत्रस्तस्य महात्मनः।  
अध्यास्ते तं महावीर्यस्सुग्रीव इति विश्रुतः॥3.75.26॥

##### शब्दार्थः
ऋक्षरजोनाम्नः of Riksharaja by name, महात्मनः of the great soul, तस्य his, हरेः Sun's, पुत्रः son, महावीर्यः mighty, सुग्रीवः इति known as Sugriva, विश्रुतः very wellknown, तम् him, अध्यास्ते is residing.

##### आङ्ग्लानुवादः
The mighty son of Riksharaja, the great soul, the Sun whose son was the wellknown Sugriva, resides on this mountain.



#### श्लोकः
##### मूलम्
सुग्रीवमभिगच्छ त्वं वानरेन्द्रं नरर्षभ।  
इत्युवाच पुनर्वाक्यं लक्ष्मणं सत्यविक्रमम्॥3.75.27॥

##### शब्दार्थः
नरर्षभ best among men, त्वम् you, वानरेन्द्रम् to the lord of monkeys, सुग्रीवम् to Sugriva, अभिगच्छ approach, पुनः again, लक्ष्मणम् to Lakshmana, इति this, उवाच said.

##### आङ्ग्लानुवादः
Rama said to Lakshmana, the best of men, who had truth as his strength, Go to Sugriva, lord of the monkeys.



#### श्लोकः
##### मूलम्
राज्यभ्रष्टेन दीनेन तस्यामासक्तचेतसा।  
कथं मया विना शक्यं सीतां लक्ष्मण जीवितुम्॥3.75.28॥

##### शब्दार्थः
लक्ष्मण Lakshmana, राज्यभ्रष्टेन by one dislodged from the kingdom, दीनेन by a pathetic one, तस्याम् in her, आसक्तचेतसा attached to her, मया by me, सीतां विना without Sita, जीवितुम् to live, कथम् how, शक्यम् is it possible?

##### आङ्ग्लानुवादः
O Lakshmana, deprived of the kingdom I have become a destitute. With my heart attached to Sita how can I live without her ?



#### श्लोकः
##### मूलम्
इत्येवमुक्त्वा मदनाभिपीडितः स लक्ष्मणं वाक्यमनन्यचेतसम्।  
विवेश पम्पां नलिनीं मनोरमां रघूत्तमश्शोकविषादयन्त्रितः॥3.75.29॥

##### शब्दार्थः
मदनाभिपीडितः oppressed by love, सः रघूत्तमः that best of the Raghus, अनन्यचेतसम् without  
fixing his heart anywhere else, लक्ष्मणम् to Lakshmana, इत्येवम् in this way, वाक्यम् words, उक्त्वा having said, शोकविषाद tears of sorrow, यन्त्रितः afflicted, मनोरमाम् delightful, पम्पां नलिनीं a lotus tank, Pampa, विवेश entered.

##### आङ्ग्लानुवादः
Having said these words to Lakshmana who was listening to him with undivided attention, Rama, the best of the Raghus, oppressed by love and afflicted by tears of grief entered Pampa, the delightful lotuslake.



#### श्लोकः
##### मूलम्
ततो महद्वर्त्म सुदूरसङ्क्रमं क्रमेण गत्वा प्रविलोकयन्वनम्।  
ददर्श पम्पां शुभदर्शकाननामनेकनानाविधपक्षिजालकाम्॥3.75.30॥

##### शब्दार्थः
ततः then, सुदूरसङ्क्रमम् extending to a distance, महत् great, वर्त्म path, क्रमेण gradually, गत्वा after going, वनम् forest, प्रविलोकयन् while observing, शुभदर्शकाननाम् surrounded by  beautiful forests, अनेकनानाविधपक्षिजालकाम् many varieties of birds, पम्पाम् Pampa, ददर्श saw.

##### आङ्ग्लानुवादः
Thereafter, going slowly to a distance, Rama and Lakshmana saw Pampa surrounded by beautiful forests full of many varieties of birds.  
इत्यार्ष श्रीमद्रामायणे वाल्मीकीय आदिकाव्ये अरण्यकाण्डे पञ्चसप्ततिमस्सर्गः॥  
Thus ends the seventyfifth sarga of Aranyakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/3_araNyakANDam/05-sItAnveShaNam/075_rAma-laxmaNayoH_pampAdarshanam.md">
<details><summary><h3>भूषणम् ...{Loading}...</h3></summary>



दिवं तु तस्यां यातायां शबर्या स्वेन तेजसा ।  

लक्ष्मणेन सह भ्रात्रा चिन्तयामास राघवः  ॥  ३।७५।१  ॥   

अथ पम्पागमनं पञ्चसप्ततितमे दिवं त्वित्यादि । स्वेन तेजसा उपलक्षितायामिति
शेषः  ॥  ३।७५।१  ॥   

  

स चिन्तयित्वा धर्मात्मा प्रभावं तं महात्मनाम् ।  

हितकारिणमेकाग्रं लक्ष्मणं राघवो ऽब्रवीत्  ॥  ३।७५।२  ॥   

एकाग्रम् एकचित्तम्  ॥  ३।७५।२  ॥   

  

दृष्टो ऽयमाश्रमः सौम्य बह्वाश्चर्यः कृतात्मनाम् ।  

विश्वस्तमृगशार्दूलो नानाविहगसेवितः  ॥  ३।७५।३  ॥   

बह्वाश्चर्यः अत्यद्भुतपुष्पफलादिसम्पत्तिसकलतीर्थसमागमादिना आश्चर्ययुक्तः
। विश्वस्ताः विश्वासं प्राप्ताः । परस्परहिंसकत्वरहिताः मृगाः शार्दूलाश्च
यस्मिन् तथा  ॥  ३।७५।३  ॥   

  

सप्तानां च समुद्राणामेषु तीर्थेषु लक्ष्मण ।  

उपस्पृष्टं च विधिवत्पितरश्चापि तर्पिताः  ॥  ३।७५।४  ॥   

उपस्पृष्टं स्नातम् । अनेन पुण्यतीर्थप्राप्तौ स्नानश्राद्धादिकं
कर्तव्यमित्युक्तम्  ॥  ३।७५।४  ॥   

  

प्रनष्टमशुभं तत्तत्कल्याणं समुपस्थितम् ।  

तेन तत्त्वेन हृष्टं मे मनो लक्ष्मण सम्प्रति  ॥  ३।७५।५  ॥   

तत्तदशुभं प्रनष्टम् । कल्याणं शुभं तेन अशुभनिवृत्तिपूर्वकशुभप्राप्त्या
 ॥  ३।७५।५  ॥   

  

हृदये हि नरव्याघ्र शुभमाविर्भविष्यति  ॥  ३।७५।६  ॥   

हृदये इत्यर्धमेकम् । शुभं शुभस्मरणम्  ॥  ३।७५।६  ॥   

  

तदागच्छ गमिष्यावः पम्पां तां प्रियदर्शनाम् ।  

ऋश्यमूको गिरिर्यत्र नातिदूरे प्रकाशते  ॥  ३।७५।७  ॥   

यस्मिन् वसति धर्मात्मा सुग्रीवो ऽशुंमतः सुतः ।  

नित्यं वालिभयात् त्रस्तश्चतुर्भिः सह वानरौः  ॥  ३।७५।८  ॥   

तदित्यादिश्लोकद्वयम् । अंशुमतः सूर्यस्य  ॥  ३।७५।७,८  ॥   

  

अभित्वरे च तं द्रष्टुं सुग्रीवं वानरर्षभम् ।  

तदधीनं हि मे सौम्य सीतायाः परिमार्गणम्  ॥  ३।७५।९  ॥   

अभीति । मे सीताया इत्यन्वयः  ॥  ३।७५।९  ॥   

  

एवं ब्रुवाणं तं धीरं रामं सौमित्रिरब्रवीत् ।  

गच्छावस्त्वरितं तत्र ममापि त्वरते मनः  ॥  ३।७५।१०  ॥   

धीरं कृतधैर्यमित्यर्थः  ॥  ३।७५।१०  ॥   

  

आश्रमात्तु ततस्तस्मान्निष्क्रम्य स विशां पतिः ।  

आजगाम ततः पम्पां लक्ष्मणेन सहाभिभूः  ॥  ३।७५।११  ॥   

ततः अनन्तरम् । विशां प्रजानां पतिः । ततः तत्र मार्गे । अभिभवतीत्यभुभूः
अभिभावक इत्यर्थः । शत्रूणामित्यर्थसिद्धम् । प्रभुरित्यपि पाठः  ॥  ३।७५।११
 ॥   

  

स ददर्श ततः पुण्यामुदारजनसेविताम् ।  

नानाद्रुमलताकीर्णां पम्पां पानीयवाहिनीम्  ॥  ३।७५।१२  ॥   

पद्मैः सौगन्धिकैस्ताम्रां शुक्लां कुमुदमण्डलैः ।  

नीलां कुवलयोद्घाटैर्बहुवर्णां कुथामिव  ॥  ३।७५।१३  ॥   

स ददर्स ततः पुण्यामित्यादी द्वौ श्लोकौ । उदारजनाः श्रेष्ठजनाः
मुनिप्रभृतयः । पानीयवाहीनीं पानार्हशीतलस्वादुजलवतीमित्यर्थः । सौगन्धिकैः
कह्लारैः कुवलयोद्घाटैः कुवलयसमूहैः । कुथा चित्रकम्बलम् । ददर्श दूरादिति
बोध्यम् । अग्र इत्यनुवादात्  ॥  ३।७५।१२,१३  ॥   

  

स तामासाद्य वै रामौ दूरादुदकवाहिनीम् ।  

मतङ्गसरसं नाम ह्रदं समवगाहत  ॥  ३।७५।१४  ॥   

उदकवाहीनीं तां दूरादासाद्य मतङ्गसरसं नाम मतङ्गसरसमिति प्रसिद्धम् ।
"अनोश्मायः सरसां जातिसञ्ज्ञयोः" इति टच् समासान्तः । ह्रदं पम्पासमीपस्थं
सरः । समवगाहत सस्नौ, पुण्यतीर्थत्वदिति भावः  ॥  ३।७५।१४  ॥   

  

अरविन्दोत्पलवतीं पद्मसौगन्धिकायुताम् ।  

पुष्पिताम्रवणोपेतां बर्हिणोद्घुष्टनादिताम्  ॥  ३।७५।१५  ॥   

दूरतः पम्पादर्शनमनुवदन् तत्तीरवनदर्शनमाह षड्भिः अरविन्देत्यादि ।
अरविन्दं रक्ताब्जम् । पद्मैः सितपद्मैः । आम्रवणं चूतवनम् ।
बर्हिणोद्घुष्टं मयूरशब्दः तेन नादितां सञ्जातनादाम्  ॥  ३।७५।१५  ॥   

  

तिलकैर्बीजपूरैश्च धवैः शुक्लद्रुमैस्तथा ।  

पुष्पितैः करवीरैश्च पुन्नागैश्च सुपुष्पितैः  ॥  ३।७५।१६  ॥   

तिलकैः क्षुरकवृक्षैः बीजपूरैः दाडिमैः । धवैः धवाख्यैर्वृक्षविशेषैः ।
शुक्लद्रुमैः अर्जुनवृक्षैः । करवीरैः प्रसिद्धैः । पुन्नागैः तुङ्गवृक्षैः
 ॥  ३।७५।१६  ॥   

  

मालतीकुन्दगुल्मैश्च भाण्डीरैर्निचुलैस्तथा ।  

अशोकैः सप्तपर्णैश्च केतकैरतिमुक्तकैः  ॥  ३।७५।१७  ॥   

अन्यैश्च विविधैर्वृक्षैः प्रमदामिव भूषिताम् ।  

समीक्षमाणौ पुष्पाढ्यं सर्वतो विपुलद्रुमम्  ॥  ३।७५।१८  ॥   

मालतीति । मालतीगुल्मैः कुन्दगुल्मैश्चेत्यन्वयः । भाण्डीरैः वटैः ।
निचुलैः वञ्जुलैः । सप्तपर्णैः विषमच्छदवृक्षैः । अतिमुक्तकैः नेमिवृक्षैः
। भूषितां शोभिताम् अत एव प्रमदामिव स्थितां सर्वतः चतुर्दिक्प्रदेशे ऽपि
 ॥  ३।७५।१७,१८  ॥   

  

कोयष्टिकैश्चार्जुनकैः शतपत्त्रैश्च कीरकैः ।  

एतैश्चान्यैश्च विहगैर्नादितं तु वनं महत्  ॥  ३।७५।१९  ॥   

ततो जग्मतुरव्यग्रौ राघवौ सुसमाहितौ ।  

तद्वनं चैव सरसः पश्यन्तो शकुनैर्युतम्  ॥  ३।७५।२०  ॥   

कोयष्टिकैः टिट्टिभाख्यैः पक्षिविशेषैः । अर्जुनकैः पक्षिविशेषैः ।
शतपत्त्रैः दार्वाघाटैः । कीरकैः शुकैः । अव्यग्रौ सुसमाहितौ
व्याकुलत्वरहितौ प्रत्युत सावधानौ चेत्यर्थः । राघवौ
अरविन्दोत्पलवतीमित्यादिविशेषिताम् तिलकादिभिर्वृक्षैर्भूषिताम् अत एव
प्रमदामिव स्थितां पम्पां सर्वतः समीक्षमाणौ ततः पुष्पाढ्यं सर्वतो
विपुलद्रुमं कोयष्टिकादिभिर्विहगैर्नादितम् अन्यैः शकुनैश्च युतं सरसः
पम्पायाः सम्बन्धि तद्वनं च पश्यन्तावेव सन्तौ अव्यग्रौ सुसमाहितौ च सन्तौ
तद्वनं जग्मतुरिति सम्बन्धः । अतो न वनशब्दद्वयदोषः  ॥  ३।७५।१९,२०  ॥   

  

स ददर्श ततः पम्पां शीतवारिनिधिं शुभाम् ।  

प्रहृष्टनानाशकुनां पादपैरुपशोभिताम् ।  

\[ तिलकाशोकपुन्नागवकुलोद्दालकाशिनीम् \]  ॥  ३।७५।२१  ॥   

समीपतः पम्पादर्शनमाह स ददर्शेति  ॥  ३।७५।२१  ॥   

  

स रामो विविधान् वृक्षान् सरांसि विविधानि च ।  

पश्यन् कामाभिसन्तप्तो जगाम परमं ह्रदम्  ॥  ३।७५।२२  ॥   

अथ पम्पाप्राप्तिमाह स राम इति । परमं ह्रदं पम्पाख्यं सरः  ॥  ३।७५।२२  ॥   

  

पुष्पितोपवनोपेतां सालचम्पकशोभिताम् ।  

षट्पदौघसमाविष्टां श्रीमतीमतुलप्रभाम्  ॥  ३।७५।२३  ॥   

स्फटिकोपमतोयाढ्यां श्लक्ष्णवालुकसन्तताम् ।  

स तां दृष्ट्वा पुनः पम्पां पद्मसौगन्धिकैर्युताम् ।  

इत्युवाच तदा वाक्यं लक्ष्मणं सत्यविक्रमः  ॥  ३।७५।२४  ॥   

पाप्त्यनन्तरं पम्पां दृष्ट्वा लक्ष्मणं प्रत्याह पुष्पितेत्यादि
सार्धश्लोकद्वयम् । सालाः सर्जकवृक्षाः । चम्पकाः चाम्पेयवृक्षाः  ॥ 
३।७५।२३,२४  ॥   

  

अस्यास्तीरे तु पूर्वोक्तः पर्वतो धातुमण्डितः ।  

ऋश्यमूक इति ख्यातः पुण्यः पुष्पितपादपः  ॥  ३।७५।२५  ॥   

अस्या इति । पूर्वोक्तः कबन्धेनेति शेषः  ॥  ३।७५।२५  ॥   

  

हरेर्ऋक्षरजोनाम्नः पुत्रस्तस्य महात्मनः ।  

अध्यास्ते तं महावीर्यः सुग्रीव इति विश्रुतः  ॥  ३।७५।२६  ॥   

हरेर्वानरस्य । तस्य प्रसिद्धस्य । तमृश्यमूकम्  ॥  ३।७५।२६  ॥   

  

सुग्रीवमभिगच्छ त्वं वानरेन्दं नरर्षभ ।  

इत्युवाच पुनर्वाक्यं लक्ष्मणं सत्यविक्रमम्  ॥  ३।७५।२७  ॥   

सुग्रीवमिति । अभिगच्छेत्यनन्तरमित्युक्त्वेति शेषः । इति
वक्ष्यमाणप्रकारेण सुग्रीवमभिगच्छेत्युक्त्वा लक्ष्मणं
पुनरित्युवाचेत्यन्वयः  ॥  ३।७५।२७  ॥   

  

राज्यभ्रष्टेन दीनेन तस्यामासक्तचेतसा ।  

कथं मया विना शक्यं सीतां लक्ष्मण जीवितुम्  ॥  ३।७५।२८  ॥   

राज्यभ्रष्टेन अत एव दीनेन सर्वदैन्यपरिहारार्थं तस्यां सीतायाम्
आसक्तचेतसा मया, सीतां विना कथं जीवितुं शक्यम्  ॥  ३।७५।२८  ॥   

  

इत्येवमुक्त्वा मदनाभिपिडितः स लक्ष्मणं वाक्यमनन्यचेतसम् ।  

विवेश पम्पां नलीनीं मनोहरां रघूत्तमः शोकविषादयन्त्रितः  ॥  ३।७५।२९  ॥   

अनन्यचेतसं स्ववाक्यश्रवणे सावधानम् । विवेश स्नानायेति शेषः । नलिनीं
सरसीम् । शोकः, दुःखम्, विषादः तत्कृतः कार्यकरणापाटवरूपशरीरावसादः ताभ्यां
यन्त्रितः नियमितः, तत्परवश इत्यर्थः  ॥  ३।७५।२९  ॥   

  

ततो महद्वर्त्म सुदूरसङ्क्रमः क्रमेण गत्वा प्रतिकूलधन्वनम् ।  

ददर्श पम्पां शुभदर्शकाननामनेकनानाविधपक्षिजालकाम्  ॥  ३।७५।३०  ॥   

इत्यार्षे श्रीमद्रामायणे आदिकाव्ये श्रीमद्वाल्मीकीये
चतुर्विंशत्सहस्रिकायां संहितायां श्रीमदारण्यकाण्डे पञ्चसप्ततितमः सर्गः
 ॥  ७५  ॥  ॥  श्रीरामचन्द्रार्पणमस्तु  ॥   ॥  इत्यरण्यकाण्डम्  ॥   

सर्गार्थं सङ्गृह्णाति तत इति । सुदूरं सङ्क्रमः गमनं यस्य तथा दूरादागत
इत्यर्थः । प्रतिकूलधन्वनं पथिकजनप्रतिकूलभूतमरुकान्तारम्,
कबन्धवनमित्यर्थः । क्रमेण अनेकविघ्ननिवृत्तिपूर्वकं गत्वा शुभः शोभनः
दर्शः दर्शनं यस्य तादृशं काननं यस्यास्ताम् । अनेके नानाजातीयाः बहवो वा
नानाविधाः नानासंस्थानाः पक्षिणः शुकशारिकाकोकिलप्रभृतयः तेषां जालकानि
समूहाः यस्यां ताम् । यद्वा अनेकानि नानाविधपक्षिजालकानि यस्यां ताम्,
काननद्वारा पक्षिजालवत्त्वम्, तादृशीं पम्पां ददर्श । अस्मिन्सर्गे
त्रिंशच्छ्लोकाः । न्यूनातिरेकसद्भावस्तु कोशेषु बहुधा दृश्यते  ॥  ३।७५।३०
 ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने पञ्चसप्ततितमः सर्गः  ॥  ७५  ॥   

  

इत्थं कौशिकदिव्यवंशकलशीवाराशिराकाशशी  

पादाम्भोजमरन्दभोगरसिकः श्रीमच्छठारेर्गुरोः ।  

आलोक्याखिलदेशिकोत्तमकृतव्याख्यानशैलीश्चिरं  

व्याचख्यौ तदरण्यकाण्डमखिलं गोविन्दराजाभिधः  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/3_araNyakANDam/05-sItAnveShaNam/075_rAma-laxmaNayoH_pampAdarshanam.md">
<details><summary><h3>शिरोमणी ...{Loading}...</h3></summary>



शबरीस्वर्गगमनानन्तरकालिकं रामवृत्तान्तमाह--दिवमित्यादिभिः । शबर्यां दिवं
यातायां सत्यां राघवः चिन्तयामास मुनिप्रभावं प्रशंसयामासेत्यर्थः  ॥ 
३।७५।१  ॥   

  

चिन्तयित्वेति । महात्मनां प्रभावं चिन्तयित्वा एकाग्रं समीहितचित्तं
लक्ष्मणं राघवो ऽब्रवीत्  ॥  ३।७५।२  ॥   

  

तद्वचनाकारमाह--दृष्ट इति । बह्वाश्चर्यः अनेकविधाश्चर्यविशिष्टः
विश्वस्ताः मृगशार्दूला यस्मिन्स कृतात्मनां परिशीलितपरमात्मनां
मुनीनामाश्रमो मया दृष्टः  ॥  ३।७५।३  ॥   

  

सप्तानामिति । तेषां मुनिभिरानीतानां सप्तसमुद्राणां तीर्थेषु जलेषु
विधिवत् उपस्पृष्टं स्नातं पितरस्तर्पिताश्च  ॥  ३।७५।४  ॥   

  

प्रणष्टमिति । अशुभं सीतापहरणजनितसंतापः प्रणष्टम् इदानीं नानुभूयते अत एव
कल्याण्ां सीतासंयोगजनितसुखं समुपस्थितं समीपे प्राप्तं तेन हेतुना एतत् मे
मनः प्रहृष्टम् अत एव शुभं प्रियासंयोगजनितसुखम् आविर्भविष्यति तत् तस्मात्
हेतोः आगच्छ मत्समीपमिति शेषः । तत्प्रयोजनमाह--नातिदूरे इतः समीपे यत्र
यस्यास्तीरे यस्मिन् अंशुमतः सुग्रीवो वालिभयात्त्रस्त उद्विग्नः सन्
चतुर्भिर्वानरैः सह वसति स ऋष्यमूको गिरिः प्रकाशते तां पम्पां गमिष्यावः ।
सार्धश्लोकत्रयमेकान्वयि  ॥  ३।७५।५७  ॥   

  

अहमिति । तं कबन्धेन समादिष्टं सुग्रीवं द्रष्टुमहं त्वरे हि यतः मे कार्यं
सीतायाः परिमार्गणमन्वेषणं तदधीनं सुग्रीवायत्तम् । अर्धद्वयमेकान्वयि  ॥ 
३।७५।८  ॥   

  

इतीति । इति ब्रुवाणं रामं ममा ऽपि मनस्त्वरते अतस्त्वरितं गच्छावः इदं
सौमित्रिरब्रवीत्  ॥  ३।७५।९  ॥   

  

आश्रमादिति । ततः लक्ष्मणोक्त्यनन्तरं विशां प्रजानां पतिः प्रभुः रामः
तस्मादाश्रमान्निष्क्रम्य पुष्पाढ्यं विपुलद्रुमं बहुद्रुमविशिष्टं वनं
समीक्षमाणः सन् लक्ष्मणेन सह ततः तां पम्पां जगाम प्राप । सार्धश्लोक
एकान्वयी  ॥  ३।७५।१०११  ॥   

  

कोयष्टिकैरिति । कोयष्टिकादिभिर्नादितं तत्पम्पासंबन्धि महद्वनं सुसमाहितौ
अत एव अव्यग्रौ राघवौ समाजग्मतुः । सार्धश्लोक एकान्वयी  ॥  ३।७५।१२  ॥   

  

तत्र कोयष्टिकाः टिट्टिभकाः अर्जुनका मयूराः ऽअर्जुनः ककुभे पार्थे
कार्तवीर्यमयूरयोःऽ इति मेदिनी । शतपत्रा दार्वाघाटकाः कीरकाः शुकाः । स
इति । विविधान् अनेकप्रकारान्वृक्षादीन् पश्यन् कामाभिसंतप्तः
सीतासंगमविषयकातीच्छावान् स रामः परमं मतङ्गसंबन्धित्वेन अत्युत्कृष्टं
ह्रदं पम्पैकदेशवर्ति दहरं जगाम  ॥  ३।७५।१३  ॥   

  

स इति । स रामः दूरात् दूरदेशं पानीयवाहिनीं पानयोग्यजलवहनशीलां तां
पम्पाम् आसाद्य प्राप्य मतङ्गसरसं नाम ह्रदं पम्पैकदेशवर्ति दहरं समवगाहत
पानीयवाहिनीमित्यनेन तस्याः स्रोतोविशिष्टात्वं व्यक्तं मतङ्गसरसमित्यत्र
ऽअनोश्मायः सरसां जातिसंज्ञयोःऽ इत्यच्  ॥  ३।७५।१४  ॥   

  

स इति । शोकसमाविष्टः स रामः पङ्कजैः समावृतां तिलकादिभिः प्रकाशितां
रम्यां पवनसंबाधां रमणीयानेकविधोपवननिबिडां पद्मसंपीडितोदकां
पद्मपुष्पमिश्रोदकविशिष्टां स्फटिकोपमतोयां स्फटिकमणिसदृशतोयविशिष्टां
श्लक्ष्णवालुकसंततां स्वच्छवालुकैर्विशिष्टां मत्स्यकच्छपसंबाधां
मत्स्यादिनिबिडां तीरस्थद्रुमैः शोभितां लताभिः अनुवेष्टिताम् अत एव
सखीभिरिव संयुक्तां किंनरादिभिः संचितां नानाद्रुमलताकीर्णाम्
अनुक्तानेकविधतरुलतासंयुक्तां शीतवारिनिधिं शीतैर्वारिभिः पूर्णां
पद्मसौगन्धिकैः अरुणकमलैः ताम्रामरुणां कुमुदमण्डलैः शुक्लां कुवलयोद्घाटैः
नीलकमलसमूहैः नीलाम् अत एव बहुवर्णां कुथां करिकम्बलमिव अरविन्दोत्पलवतीं
अरविन्दोत्पलयोर्जातिविशेषैरपि विशिष्टां
पद्मसौगन्धिकजातिविशेषैर्विशिष्टां पुष्पिताम्रवनैरुपेतां बर्हिणां
मयूराणामुद्घुष्टैः शब्दैः नादितां नलिनीं सरसीं पम्पां विवेश ।
त्रयोदशानामर्धानामेकान्वयित्वम्  ॥  ३।७५।१५२१  ॥   

  

स इति । सौमित्रिणा सह रामो ऽभिरामदाता रामो विललाप  ॥  ३।७५।२२  ॥   

  

तिलकैरिति । तिलकादिभिः अन्यश्च वृक्षैः शोभितां प्रमदामिव तां पम्पाम्
आसाद्य महामनाः अपि रामः विषसाद सीतावियोगेन विषादं प्राप ।
अर्धषट्कमेकान्वयि  ॥  ३।७५।२३२५  ॥   

  

अस्या इति । पूर्वोक्तः कबन्धेन पूर्वं वर्णितः धातुमण्डितः अनेकधातुभिः
शोभितः ऋष्यमूक इति ख्यातः अस्याः पम्पायास्तीरे यो ऽयं पर्वतः तं पर्वतम्
ऋक्षरजोनाम्नः महात्मनः तस्य पुत्रः सुग्रीव इति विश्रुतः महीवीर्यः
हरिर्वानरः अध्यास्ते तत्र वसतीत्यर्थः, तं वानरेन्द्रं सुग्रीवं नरर्षभ हे
लक्ष्मण त्वमभिगच्छ इति, सीतां विना मया जीवितुं कथं शक्यम् इति च वाक्यम्
सत्यविक्रमो रामः लक्ष्मणं पुनरुवाच । अर्धसप्तकमेकान्वयि  ॥  ३।७५।२६२८
 ॥   

  

इतीति । मदनाभिपीडितः सीताविरहजनि तदैन्याक्रान्तः अनन्यचेतनः न अन्यस्मिन्
सीतातिरिक्तवस्तुनि चेतनं चित्तं यस्य सः रघूत्तमः स रामः इत्येव
लक्ष्मणमुक्त्वा शोकविषादयन्त्रितः तिरोहितशोकविषादः सन् नलिनीं सरसीं
पम्पां विवेश  ॥  ३।७५।२९  ॥   

  

क्रमेणेति । वनं पम्पातीरवर्तिकाननं प्रविलोकयन् सन् क्रमेण गत्वा शुभो
दर्शो दर्शनं येषां तानि काननानि यस्याः ताम्
अनेकैर्बहुभिर्नानाविधैरनेकप्रकारकैः पक्षिभिः संकुलां व्याप्तां पम्पां
लक्ष्मणेन सह रामः ददर्श विवेश च चतुर्दिक्ष्विति शेषः  ॥  ३।७५।३०  ॥   

  

नमामः श्रीरामं परममभिरामं सुमनसां  

समाप्ता संसेव्यं गुरुमपि हनूमन्तमभयम् ।  

त्रिवेणीं वाल्मीकिं सुखदमनिशं यत्सुकृपया  

सुगारण्यव्याख्या परमपुरुषार्थैकहृदया  ॥  १  ॥   

  

आरण्यकाण्डव्याख्यानं रामायणाशिरोमणिः ।  

विदध्यात्परमां प्रीतिं श्रीरामे परतः परे  ॥  २  ॥   

  

इति श्रीमद्वाल्मीकीयरामायणव्याख्याने रामायणशिरोमणावारण्यकाण्डे
पञ्चसप्ततितमः सर्गः  ॥  ३।७५  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/3_araNyakANDam/05-sItAnveShaNam/075_rAma-laxmaNayoH_pampAdarshanam.md">
<details><summary><h3>तिलकम् ...{Loading}...</h3></summary>



दिवं त्विति  ॥  ३।७५।१  ॥   

  

महात्मनां प्रभावं शबुर्युक्तम्  ॥  ३।७५।२,३  ॥   

  

तेषां मुनीनाम् । सप्तानां समुद्राणां तीर्थेषु लोकोपकाराय तैः स्थापितेषु
उपस्पृष्टं स्नातम्  ॥  ३।७५।४  ॥   

  

तेन कल्याणोपस्थानेन  ॥  ३।७५।५  ॥   

  

शुभं मित्रलाभादि  ॥  ३।७५।६  ॥   

  

अंशुमतः सूर्यस्य  ॥  ३।७५।७  ॥   

  

त्वरे त्वरामि  ॥  ३।७५।८,९  ॥   

  

ममापित्वरते पम्पादर्शने  ॥  ३।७५।१०१३  ॥   

  

पानीयवाहिनीं पानार्हातिमधुरसुशीतनिर्मलजलवाहिनीम् । अनेन पम्पानदीति
लभ्यते । वाहिनीमित्यस्य धारिणीमित्यर्थो वा । मतङ्गसरसमित्यकारान्तः ।
तच्च पम्पायामेव प्रदेशभेधो गङ्गायां मणिकर्णिकेव  ॥  ३।७५।१४१६  ॥   

  

श्लक्ष्णा मृदुस्पर्शा  ॥  ३।७५।१७१९  ॥   

  

कुवलयोद्घाटैः कुवलयसमूहैः । कुथा गजास्तरणचित्रकम्बलः  ॥  ३।७५।२०  ॥   

  

अरविन्दपद्मयो रक्तश्वेतविषयत्वेन भेदः  ॥  ३।७५।२१  ॥   

  

विललाप सीतावियोगादिति शेषः  ॥  ३।७५।२२  ॥   

  

शुक्रदुमो लोध्रः  ॥  ३।७५।२३  ॥   

  

भण्डीरो वटः । निचुलो वञ्जुलः । अतिमुक्तो माधवीलता  ॥  ३।७५।२४  ॥   

  

पूर्वोक्तः कबन्धोक्तः  ॥  ३।७५।२५  ॥   

  

तस्य प्रसिद्धतरस्य ऋक्षरजोनामकस्य पुत्रो हरिर्वानरः  ॥  ३।७५।२६,२७  ॥   

  

इत्युवाचान्तरा सीताशोकम्  ॥  ३।७५।२८  ॥   

  

उपसंहरति--इतीति । अनन्यचेतनो नास्त्यन्यत्र सीतायाः चेतनं चित्तं यस्य सः
। नलिनीभिर्मनोग्मां पम्पां मतङ्गसरसः प्रदेशवर्तिनीं विवेशः  ॥  ३।७५।२९
 ॥   

  

शुभदर्शं शुभदर्शनं काननं यस्यां तां पम्पां ददर्श सर्वत इति शेषः । विवेश
च मतङ्गसरसावच्छेदेनेति बोध्यम्  ॥  ३।७५।३०  ॥   

  

विराधादिकबन्धान्तान्हत्वा स्पपदमादिशत् ।  

विचरन्दण्डकारण्ये भवराण्ये स मे गतिः  ॥   

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽरण्यकाण्डे पञ्चसप्ततितमः सर्गः  ॥  ३।७५  ॥   

  

 ॥  इति अरण्यकाण्डम् समाप्तः  ॥   



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/3_araNyakANDam/05-sItAnveShaNam/075_rAma-laxmaNayoH_pampAdarshanam.md">
<details><summary><h3>द्राविडपाठः ...{Loading}...</h3></summary>


दिवं तु तस्यां यातायां शबर्या स्वेन तेजसा।  
लक्ष्मणेन सह भ्रात्रा चिन्तयामास राघवः ॥ 3.75.1 ॥   
स चिन्तयित्वा धर्मात्मा प्रभावं तं महात्मनाम्।  
हितकारिणमेकाग्रं लक्ष्मणं राघवोऽब्रवीत् ॥ 3.75.2 ॥   
दृष्टोऽयमाश्रमः सौम्य बह्वाश्चर्यः कृतात्मनाम्।  
विश्वस्तमृगशार्दूलो नानाविहगसेवितः ॥ 3.75.3 ॥   
सप्तानां च समुद्राणामेषु तीर्थेषु लक्ष्मण।  
उपस्पृष्टं च विधिवत्पितरश्चापि तर्पिताः ॥ 3.75.4 ॥   
प्रनष्टमशुभं तत्तत्कल्याणं समुपस्थितम्।  
तेन तत्त्वेन हृष्टं मे मनो लक्ष्मण सम्प्रति ॥ 3.75.5 ॥   
हृदये हि नरव्याघ्र शुभमाविर्भविष्यति ॥ 3.75.6 ॥   
तदागच्छ गमिष्यावः पम्पां तां प्रियदर्शनाम्।  
ऋश्यमूको गिरिर्यत्र नातिदूरे प्रकाशते ॥ 3.75.7 ॥   
यस्मिन् वसति धर्मात्मा सुग्रीवोऽशुम्मतः सुतः।  
नित्यं वालिभयात् त्रस्तश्चतुर्भिः सह वानरौः ॥ 3.75.8 ॥   
अभित्वरे च तं द्रष्टुं सुग्रीवं वानरर्षभम्।  
तदधीनं हि मे सौम्य सीतायाः परिमार्गणम् ॥ 3.75.9 ॥   
एवं ब्रुवाणं तं धीरं रामं सौमित्रिरब्रवीत्।  
गच्छावस्त्वरितं तत्र ममापि त्वरते मनः ॥ 3.75.10 ॥   
आश्रमात्तु ततस्तस्मान्निष्क्रम्य स विशां पतिः।  
आजगाम ततः पम्पां लक्ष्मणेन सहाभिभूः ॥ 3.75.11 ॥   
स ददर्श ततः पुण्यामुदारजनसेविताम्।  
नानाद्रुमलताकीर्णां पम्पां पानीयवाहिनीम् ॥ 3.75.12 ॥   
पद्मैः सौगन्धिकैस्ताम्रां शुक्लां कुमुदमण्डलैः।  
नीलां कुवलयोद्घाटैर्बहुवर्णां कुथामिव ॥ 3.75.13 ॥   
स तामासाद्य वै रामौ दूरादुदकवाहिनीम्।  
मतङ्गसरसं नाम ह्रदं समवगाहत ॥ 3.75.14 ॥   
अरविन्दोत्पलवतीं पद्मसौगन्धिकायुताम्।  
पुष्पिताम्रवणोपेतां बर्हिणोद्घुष्टनादिताम् ॥ 3.75.15 ॥   
तिलकैर्बीजपूरैश्च धवैः शुक्लद्रुमैस्तथा।  
पुष्पितैः करवीरैश्च पुन्नागैश्च सुपुष्पितैः ॥ 3.75.16 ॥   
मालतीकुन्दगुल्मैश्च भाण्डीरैर्निचुलैस्तथा।  
अशोकैः सप्तपर्णैश्च केतकैरतिमुक्तकैः ॥ 3.75.17 ॥   
अन्यैश्च विविधैर्वृक्षैः प्रमदामिव भूषिताम्।  
समीक्षमाणौ पुष्पाढ्यं सर्वतो विपुलद्रुमम् ॥ 3.75.18 ॥   
कोयष्टिकैश्चार्जुनकैः शतपत्त्रैश्च कीरकैः।  
एतैश्चान्यैश्च विहगैर्नादितं तु वनं महत् ॥ 3.75.19 ॥   
ततो जग्मतुरव्यग्रौ राघवौ सुसमाहितौ।  
तद्वनं चैव सरसः पश्यन्तो शकुनैर्युतम् ॥ 3.75.20 ॥   
प्रहृष्टनानाशकुनां पादपैरुपशोभिताम्।  
[ तिलकाशोकपुन्नागवकुलोद्दालकाशिनीम् ] ॥ 3.75.21 ॥   
स रामो विविधान् वृक्षान् सरांसि विविधानि च।  
पश्यन् कामाभिसन्तप्तो जगाम परमं ह्रदम् ॥ 3.75.22 ॥   
पुष्पितोपवनोपेतां सालचम्पकशोभिताम्।  
षट्पदौघसमाविष्टां श्रीमतीमतुलप्रभाम् ॥ 3.75.23 ॥   
स तां दृष्ट्वा पुनः पम्पां पद्मसौगन्धिकैर्युताम्।  
इत्युवाच तदा वाक्यं लक्ष्मणं सत्यविक्रमः ॥ 3.75.24 ॥   
अस्यास्तीरे तु पूर्वोक्तः पर्वतो धातुमण्डितः।  
ऋश्यमूक इति ख्यातः पुण्यः पुष्पितपादपः ॥ 3.75.25 ॥   
हरेर्ऋक्षरजोनाम्नः पुत्रस्तस्य महात्मनः।  
अध्यास्ते तं महावीर्यः सुग्रीव इति विश्रुतः ॥ 3.75.26 ॥   
सुग्रीवमभिगच्छ त्वं वानरेन्दं नरर्षभ।  
इत्युवाच पुनर्वाक्यं लक्ष्मणं सत्यविक्रमम् ॥ 3.75.27 ॥   
राज्यभ्रष्टेन दीनेन तस्यामासक्तचेतसा।  
कथं मया विना शक्यं सीतां लक्ष्मण जीवितुम् ॥ 3.75.28 ॥   
इत्येवमुक्त्वा मदनाभिपिडितः स लक्ष्मणं वाक्यमनन्यचेतसम्।  
विवेश पम्पां नलीनीं मनोहरां रघूत्तमः शोकविषादयन्त्रितः ॥ 3.75.29 ॥   
ततो महद्वर्त्म सुदूरसङ्क्रमः क्रमेण गत्वा प्रतिकूलधन्वनम्।  
ददर्श पम्पां शुभदर्शकाननामनेकनानाविधपक्षिजालकाम् ॥ 3.75.30 ॥   

</details>
</div>
