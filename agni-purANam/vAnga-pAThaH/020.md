---
title: ०२०

---
अग्निरुवाच  
प्रथमो महतः सर्गो विज्ञेयो ब्रह्माणस्तु सः।  
तन्मात्राणां द्वितीयस्तु भूतसर्गो हि स स्मृतः ॥ १ ॥  
  
वैकारिकस्तृतीयस्तु सर्ग ऐन्द्रियकः स्मृतः।  
इत्येष प्राकृतः सर्गः सम्भूतो बुद्धिपूर्वकः ॥ २ ॥  
  
मुख्यः सर्गस्चतुर्थस्तु मुख्या वै स्थावराः स्मृताः।  
तिर्यक्‌स्त्रोतास्तु यः प्रोक्तस्तैर्य्यग्योन्यस्ततः स्मृतः ॥ ३ ॥  
  
तथोद्‌र्ध्वस्त्रोतसां षष्ठो देवसर्गस्तु स स्मृतः।  
ततोर्वाकस्त्रोतसां सर्गः सप्तमः स तु मानुषः ॥ ४ ॥  
  
अष्टमोनुग्रहः सर्गः सात्त्विकस्तामसश्च यः।  
पञ्चैते वैकृताः सर्गाः प्राकृतास्च त्रयः स्मृताः ॥ ५ ॥  
  
प्राकृतो वैकृतश्चैव कौमारो नवमस्तथा।  
ब्रह्मतो नव सर्गास्तु जगतो मूलहेतवः ॥ ६ ॥  
  
ख्यात्याद्या दक्षकन्यास्तु भृग्वाद्या उपयेमिरे।  
नित्यो नैमित्तिकः सर्गस्त्रिधा प्रकथितो जनैः ॥ ७ ॥  
  
प्राकृता दैनन्दिनी स्यादन्तरप्रलयादन्।  
जायते यत्रानुदिनं नित्यसर्गो हि सम्मतः ॥ ८ ॥  
  
देवौ धाताविधातारौ भृगोः ख्यातिरसूयत।  
श्रियञ्च पत्नी विष्णोर्या स्तुता शक्रेण वृद्धये ॥ ९ ॥  
  
धातुर्विधातुर्द्वौ पुत्रौ क्रमात् प्राणो मृकण्डुकः।  
मार्कण्डेयो मृकण्डोश्च जज्ञे वेदशिरास्ततः ॥ १० ॥  
  
पौर्णमास्श्च सम्भूत्यां मरीचेरभवत् सुतः।  
स्मृत्यामङ्गिरसः पुत्राः सिनीवाली कुहूस्तथा ॥ ११ ॥  
  
राकाश्चानुमतिश्चात्रेरनसूयाप्यजीजनत्।  
सोमं दुर्वाससं पुत्रं दत्तात्रेयञ्च योगिनम् ॥ १२ ॥  
  
प्रीत्यां पुलस्त्यभार्यायां दत्तोलिस्तत्सुतोभवत्।  
क्षमायां पुलहाज्जाताः सहिष्णुः कर्मपादिकाः ॥ १३ ॥  
  
सन्नत्याञ्च क्रतोरासन् बालिखिल्या महौजसः।  
अङ्गुष्ठपर्वमात्रास्ते ये हि षष्टिसहस्त्रिणः ॥ १४ ॥  
  
उर्ज्जायाञ्च वशिष्ठाश्च राजा गात्रोर्ध्वबाहुकः ।  
सवनश्चालघुः सुक्रः सुतपाः सप्त चर्षयः ॥ १५ ॥  
  
पावकः पवमानोभूच्छुचिः स्वाहाग्निजोभवत्।  
अग्निस्वात्ता वर्हिषदोऽनग्नयः साग्नयो ह्यजात् ॥ १६ ॥  
  
पितृभ्यश्च स्वधायाञ्च मेना वैधारिणी सुते ।  
हिंसाभार्या त्वधर्मस्य तयोर्जज्ञे तथानृतम् ॥ १७ ॥  
  
कन्या च निकृतिस्ताभ्यां भयन्नरकमेव च।  
माया च वेदना चैव मिथुनन्त्विदमेतयोः ॥ १८ ॥  
  
तयोर्जज्ञेथ वै मायां मृत्युं भूतापहारिणम्।  
वेदना च सुतं चापि दुः खं जज्ञेथ रौरवात् ॥ १९ ॥  
  
मृत्योर्व्याधिजराशोकतृष्णाक्रोधाश्च जज्ञिरे।  
ब्रह्मणश्च रुदन् जातो रोदनाद्रुद्रनामकः ॥ २० ॥  
  
भवं शर्वमथेशानं तथा पशुपतिं द्विज।  
भीममुग्रं महादेवमुवाच स पितामहः ॥ २१ ॥  
  
दक्षकोपाच्च तद्भार्या देहन्तत्याज सा सती।  
हिमवद्दुहिता भूत्वा पत्नी शम्भोरभूत् पुनः ॥ २२ ॥  
  
ऋषिभ्यो नारदाद्युक्ताः पूजाः स्नानादिपूर्विकाः।  
स्वायम्भुवाद्यास्ताः कृत्वा विष्णवादेर्भुक्तिमुक्तिदाः ॥ २३ ॥  
  
इत्यादिमहापुराणे आग्नेये जदत्सर्गवर्णनं नाम विंशतितमोऽध्यायः।