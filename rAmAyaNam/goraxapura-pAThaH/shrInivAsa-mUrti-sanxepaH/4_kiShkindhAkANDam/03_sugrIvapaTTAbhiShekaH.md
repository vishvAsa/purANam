+++
title = "०३ ०३ सुग्रीवपट्टाभिषेकः"

+++




१. इषुणाभिहतं दृष्ट्वा वालिनं कुञ्जरोपमम् ।  
२. तारा तरुमिवोन्मूलं पर्यदेवयदातुरा ॥  
३. रणे दारुणविक्रान्त प्रवीर प्लवतां वर ।  
४. किमिदानीं पुरोभागामद्य त्वं नाभिभाषसे ॥  
५. अतीव खलु ते कान्ता वसुधा वसुधाधिप ।  
६. गतासुरपि तां गात्रैः मां विहाय निषेवसे ॥  
७. हृदयं सुस्थितं मह्यं दृष्ट्वा निपतितं भुवि ।  
८. यन्न शोकाभिसन्तप्तं स्फुटतेऽद्य सहस्रधा ॥  
९. विशुद्ध सत्त्वाभिजन प्रिययुद्ध मम प्रिय ।  
१०. मामनाथां विहायैकां गतस्त्वमसि मानद ॥  
११. शूराय न प्रदातव्या कन्या खलु विपश्चिता ।  
१२. शूरभार्यां हतां पश्य सद्यो मां विधवां कृताम् ॥  
१३. पतिहीना तु या नारी कामं भवतु पुत्रिणी ।  
१४. धनधान्यसमृद्धापि विधवेत्युच्यते जनैः ॥  
१५. निःश्रेयसपरा मोहात् त्वया चाहं विगर्हिता ।  
१६. यैषाब्रुवं हितं वाक्यं वानरेन्द्र हितैषिणी ॥  
१७. समाश्वासय पुत्रं त्वं सन्देशं सन्दिशस्व मे ।  
१८. मूर्ध्नि चैनं समाघ्राय प्रवासं प्रस्थितोऽह्यसि ॥  
१९. रुधिरोक्षितसर्वाङ्गं दृष्ट्वा विनिहतं पतिम् ।  
२०. उवाच तारा पिङ्गाक्षं पुत्रमङ्गदमङ्गना ॥  
२१. बालसूर्योज्वलतनुं प्रयान्तं यमसादनम् ।  
२२. अभिवादय राजानं पितरं पुत्र मानदम् ॥  
२३. एवमुक्तः समुत्थाय जग्राह चरणौ पितुः ।  
२४. भुजाभ्यां पीनवृत्ताभ्यां अङ्गदोऽहमिति ब्रुवन् ॥  
२५. अभिवादयमानं त्वामङ्गदं त्वं यथा पुरा ।  
२६. दीर्घायुर्भव पुत्रेति किमर्थं नाभिभाषसे ॥  
२७. इष्ट्वा सम्ग्रामयज्ञेन रामप्रहरणाम्भसा ।  
२८. तस्मिन्नवभृते स्नातः कथं पत्न्या मया विना ॥  
२९. राज्यश्रीर्न जहाति त्वां गतासुमपि मानद ।  
३०. सूर्यस्यावर्तमानस्य शैलराजमिव प्रभा ॥  
३१. यद्यप्रियं किञ्चिदसंप्रधार्य  
३२. मया कृता स्यात् तव दीर्घबाहो ।  
३३. क्षमस्व मे तत् हरिवंशनाथ  
३४. व्रजामि मूर्ध्ना तव वीर पादौ ॥  
३५. तथा तु तारा करुणं रुदन्ती  
३६. भर्तुः समीपे सह वानरीभिः ।  
३७. व्यवस्यत प्रायमनिन्द्यवर्णा  
३८. उपोपविष्टुं भुवि यत्र वाली ॥  
३९. ततो निपतितां तारां च्युतां तारामिवाम्बरात् ।  
४०. शनैराश्वासयामास हनुमान् हरियूथपः ॥  
४१. गुणदोषकृतं जन्तुः स्वकर्म फलहेतुकम् ।  
४२. अव्यग्रस्तदवाप्नोति सर्वं प्रेत्य शुभाशुभम् ॥  
४३. शोच्या शोचसि कं शोच्यं दीनं दीनानुकम्पसे ।  
४४. कश्च कस्यानुशोच्योऽस्ति देहेऽस्मिन् बुद्बुदोपमे ॥  
४५. अङ्गदस्तु कुमारोऽयं द्रष्टव्यो जीवपुत्रया ।  
४६. आयत्यां च विधेयानि समर्थान्यस्य चिन्तय ॥  
४७. सन्ततिश्च यथा दृष्ट्वा कृत्यं यच्चापि साम्प्रतम् ।  
४८. राज्ञः तत् क्रियतां सर्वमेष कालस्य निश्चयः ॥  
४९. संस्कार्यो हरिराजस्तु अङ्गदश्चाभिषिच्यताम् ।  
५०. सिंहासनगतं पुत्रं पश्यन्ती शान्तिमेष्यसि ॥  
५१. सा तस्य वचनं श्रुत्वा भर्तृव्यसनपीडिता ।  
५२. अब्रवीदुत्तरं तारा हनूमन्तमवस्थितम् ॥  
५३. अङ्गदप्रतिरूपाणां पुत्राणामेकतः शतम् ।  
५४. हतस्याप्यस्य वीरस्य गात्रसंश्लेषणं वरम् ॥  
५५. न चाहं हरिराज्यस्य प्रभवाम्यङ्गदस्य वा ।  
५६. पितृव्यस्तस्य सुग्रीवः सर्वकार्येष्वनन्तरः ॥  
५७. तामाशुवेगेन दुरासदेन  
५८. त्वभिप्लुतां शोकमहार्णवेन ।  
५९. पश्यन्स्तदा वाल्यनुजस्तरस्वी  
६०. भ्रातुर्वधेनाप्रतिमेन तेपे ॥  
६१. स बाष्पपूर्णेन मुखेन पश्यन्  
६२. क्षणेन निर्विण्नमना मनस्वी ।  
६३. यशस्विनं लक्षणलक्षिताङ्गम्  
६४. उपस्थितं राघवमित्युवाच ॥  
६५. यथा प्रतिज्ञातमिदं नरेन्द्र  
६६. कृतं त्वया दृष्टफलं च कर्म ।  
६७. ममाद्य भोगेषु नरेन्द्रसूनो  
६८. मनो निवृत्तं हतजीवितेन ॥  
६९. अस्यां महिष्यां तु भृशं रुदत्याम्  
७०. पुरेऽतिविक्रोशति दुःखतप्ते ।  
७१. हते नृपे संशयितेऽङ्गदे च  
७२. न राम राज्ये रमते मनो मे ॥  
७३. क्रोधाद्विमर्शात् अतिविप्रधर्षात्  
७४. भ्रातुर्वधो मेऽनुमतः पुरस्तात् ।  
७५. हते त्विदानीं हरियूथपेऽस्मिन्  
७६. सुतीक्ष्णमिक्ष्वाकुवर प्रतप्स्ये ॥  
७७. श्रेयोऽद्य मन्ये मम शैलमुख्ये  
७८. तस्मिन्श्च वासः चिरमृष्यमूके ।  
७९. यथा तथा वर्तयतः स्ववृत्त्या  
८०. नेमं निहत्य त्रिदिवस्य लाभः ॥  
८१. न त्वा जिघासामि चरेति यन्माम्  
८२. अयं महात्मा मतिमानुवाच ।  
८३. तस्यैव तद् राम वचोऽनुरूपम्  
८४. इदं वचः कर्म च मेऽनुरूपम् ॥  
८५. भ्रातृत्वमार्यभावश्च धर्मश्चानेन रक्षितः ।  
८६. मया क्रोधश्च कामश्च कपित्वं च प्रदर्शितम् ॥  
८७. अचिन्तनीयं परिवर्जनीयम्  
८८. अनीप्सनीयं स्वनवेक्षणीयम् ।  
८९. प्राप्तोऽस्मि पाप्मानमिदं वयस्य  
९०. भ्रातुर्वधात् त्वाष्‍ट्रवधादिवेन्द्रः ॥  
९२. पाप्मानमिन्द्रस्य मही जलं च  
९३. वृक्षाश्च कामं जगृःउः स्त्रियश्च ।  
९४. को नाम पाप्मानमिहं सहेत  
९५. शाखामृगस्य प्रतिपत्तुमिच्छेत् ॥  
९६. सोदर्यघातापरगात्रबालह्  
९७. सन्तापहस्ताक्षिशिरोविषाणः ।  
९८. एनोमयो मामभिहन्ति हस्ती  
९९. दृप्तो नदीकूलमिव प्रवृद्धः ॥  
१००. अग्नौ विवर्णं परितप्यमानम्  
१०१. किट्टं यथा राघव जातरूपम् ।  
१०२. अंहो बतेदं नृवराविषह्यम्  
१०३. निवर्तते मे हृदि साधुवृत्तम् ॥  
१०४. महाबलानां हरियूथपानाम्  
१०५. इदं कुलं राघव मन्निमित्तम् ।  
१०६. अस्याङ्गदस्यापि च शोकतापात्  
१०७. अर्धस्थितप्राणमितीव मन्ये ॥  
१०८. अथाङ्गदो वीरवरो न जीवेत्  
१०९. जीवेत माता परिपालनार्थम् ।  
११०. विना तु पुत्रं परितापदीना  
१११. सा नैव जीवेदिति निश्चितं मे ॥  
११२. सोऽहं प्रवेक्ष्याम्यतिदीप्तमग्निम्  
११३. भ्रात्रा च पुत्रेण च सख्यमिच्छन् ।  
११४. इमे विचेष्यन्ति हरिप्रवीराह्  
११५. सीतां निदेशे परिवर्तमाना ॥  
११६. इत्येवमार्तस्य रघुप्रवीरह्  
११७. श्रुत्वा वचो वालिजघन्यजस्य ।  
११८. सञ्जातबाष्पः परवीरहन्ता  
११९. रामो मुहूर्तं विमना बभूव ॥  
१२०. तस्मिन् क्षणेऽभीक्ष्णमवेक्षमाणह्  
१२१. क्षितिक्षमावान् भुवनस्य गोप्ता ।  
१२२. रामो रुदन्तीं व्यसने निमग्नाम्  
१२३. समुत्सुकः सोऽथ ददर्श ताराम् ॥  
१२४. तां चारुनेत्रां कपिसिंहनाथाम्  
१२५. पतिं समाश्लिश्य तदा शयानाम् ।  
१२६. उत्थापयामासुरदीनसत्त्वाम्  
१२७. मन्त्रिप्रधानाः कपिराजपत्नीम् ॥  
१२८. सा विस्फुरन्ती परिरभ्यमाणा  
१२९. भर्तुः समीपादपनीयमाना ।  
१३०. ददर्श रामं शरचापपाणिम्  
१३१. स्वतेजसा सूर्यमिव ज्वलन्तम् ॥  
१३२. सुसंवृतं पार्थिवलक्षणैश्च  
१३३. तं चारुनेत्रं मृगशावनेत्रा ।  
१३४. अदृष्टपूर्वं पुरुषप्रधानम्  
१३५. अयं स काकुत्स्थ इति प्रजज्ञे ॥  
१३६. तस्येन्द्रकल्पस्य दुरासदस्य  
१३७. महानुभावस्य समीपमार्या ।  
१३८. आर्तातितूर्णं व्यसनं प्रपन्ना  
१३९. जगाम तारा परिविह्वलन्ती ॥  
१४०. तं सा समासाद्य विशुद्धसत्त्वम्  
१४१. शोकेन सम्भ्रान्तशरीरभावा ।  
१४२. मनस्विनी वाक्यमुवाच तारा  
१४३. रामं रणोत्कर्षणलब्धलक्ष्यम् ॥  
१४४. त्वमप्रमेयश्च दुरासदश्च  
१४५. जितेन्द्रियश्चोत्तमधार्मिकश्च ।  
१४६. अक्षय्यकीर्तिश्च विचक्षणश्च  
१४७. क्षितिक्षमावान् क्षतजोपमाक्षः ॥  
१४८. त्वमात्तबाणासनबाणपाणिह्  
१४९. महाबलः संहननोपपन्नः ।  
१५०. मनुष्यदेहाभ्युदयं विहाय  
१५१. दिव्येन देहाभ्युदयेन युक्तः ॥  
१५२. येनैव बाणेन हतः प्रियो मे  
१५३. तेनैव बाणेन हि मां जहीहि ।  
१५४. हता गमिष्यामि समीपमस्य  
१५५. न मां विना वीर रमेत वाली ॥  
१५६. स्वर्गेऽपि शोकं च विवर्णतां च  
१५७. मया विना प्राप्स्यति वीर वाली ।  
१५८. रम्ये नगेन्द्रस्य तटावकाशे  
१५९. विदेहकन्यारहितो यथा त्वम् ॥  
१६०. तत् त्वं प्रजानन् जहि मां न वाली  
१६१. दुःखं ममादर्शनजं भजेत ।  
१६२. आत्मेयमस्येति च मां जहि त्वम्  
१६३. न स्त्रीवधः स्यान्मनुजेन्द्र पुत्र ॥  
१६४. दारप्रदानाद् हि न दानमन्यत्  
१६५. प्रदृश्यते ज्ञानवतां हि लोके ।  
१६६. आर्तामनाथां अपनीयमानाम्  
१६७. एवं गतां नार्हसि मामहन्तुम् ॥  
१६८. इत्येवमुक्तस्तु विभुर्महात्मा  
१६९. तारां समाश्वास्य हितं बभाषे ।  
१७०. मा वीरभार्ये विमतिं कुरुष्व  
१७१. लोको हि सर्वो विहितो विधात्रा ॥  
१७२. तं चैव सर्वं सुखदुःखयोगम्  
१७३. लोकोऽब्रवीत् तेन कृतं विधात्रा ।  
१७४. त्रयोऽपि लोका विहितं विधानम्  
१७५. नातिक्रमन्ते वशगा हि तस्य ॥  
१७६. प्रीतिं परां प्राप्स्यसि तां तथैव  
१७७. न शूरपत्न्यः परिदेवयन्ति ॥  
१७८. आश्वासिता तेन महात्मना तु  
१७९. प्रभावयुक्तेन परन्तपेन ।  
१८०. सा वीरपत्नी ध्वनता मुखेन  
१८१. सुवेषरूपा विरराम तारा ॥  
१८२. स सुग्रीवं च तारां च साङ्गदां सहलक्ष्मणः ।  
१८३. समानशोकः काकुत्स्थः सान्त्वयन्निदमब्रवीत् ॥  
१८४. न शोकपरितापेन श्रेयसा युज्यते मृतः ।  
१८५. यदत्रानन्तरं कार्यं तत् समाधातुमर्हसि ॥  
१८६. लोकवृत्तमनुष्ठेयं कृतं वो बाष्पमोक्षणम् ।  
१८७. न कालादुत्तरं किञ्चित् कर्म शक्यमुपासितुम् ॥  
१८८. नियतिः कारणं लोके नियतिः कर्मसाधनम् ।  
१८९. नियतिः सर्वभूतानां नियोगेष्विह कारणम् ॥  
१९०. न कर्ता कस्यचित् कश्चित् नियोगे नापि चेश्वरः ।  
१९१. स्वभावे वर्तते लोकः तस्य कालः परायणम् ॥  
१९२. न कालस्यास्ति बन्धुत्वं न हेतुर्न पराक्रमः ।  
१९३. न मित्रज्ञातिसम्बन्धः कारणं नात्मनो वशः ।  
१९४. धर्मश्चार्थश्च कामश्च कालक्रमसमाहिताः ॥  
१९५. इतः स्वां प्रकृतिं वाली गतः प्राप्तः क्रियाफलम् ।  
१९६. सामदानार्थसंयोगैः पवित्रं प्लवगेश्वरः ॥  
१९७. स्वधर्मस्य च संयोगात् जितस्तेन महात्मना ।  
१९८. स्वर्गः परिगृहीतश्च प्राणानपरिरक्षता ॥  
१९९. तदलं परितापेन प्राप्तकालमुपास्यताम् ॥  
२००. वचनान्ते तु रामस्य लक्ष्मणः परवीरहा ।  
२०१. अवदत् प्रश्रितं वाक्यं सुग्रीवं गतचेतसम् ।  
२०२. कुरु त्वमस्य सुग्रीव प्रेतकार्यमनन्तरम् ॥  
२०३. समाश्वसय चैनं तमङ्गदं दीनचेतसम् ।  
२०४. मा भूर्बालिशबुद्धिस्त्वं त्वदधीनमिदं पुरम् ॥  
२०५. ततो वालिनमुद्यम्य सुग्रीवः शिबिकां तदा ।  
२०६. आरोपयत विक्रोशन्नङ्गदेन सहैव तु ॥  
२०७. सुग्रीवेण ततः सार्धं सोऽङ्गदः पितरं रुदन् ।  
२०८. चितामारोपयामास शोकेनाभिहतेन्द्रियः ॥  
२०९. ततोऽग्निं विधिवत् दत्त्वा सोऽपसव्यं चकार ह ॥  
२१०. संस्कृत्य वालिनं तं तु विधिवत् प्लवगर्षभाः ।  
२११. सुग्रीवतारासहिताः निषिचुर्वानरा जलम् ॥  
२१२. ततोऽथ तं वालिनमग्र्यपौरुषम्  
२१३. प्रकाशमिक्ष्वाकुवरेषुणा हतम् ।  
२१४. प्रदीप्य दीप्ताग्निसमौजसं तदा  
२१५. सलक्ष्मणं राममुपेयिवान् हरिः ॥  
२१६. ततः काञ्चनशैलाभः तरुणार्कनिभाननः ।  
२१७. अभिगम्य महाबाहुं राममक्लिष्टकारिणम् ।  
२१८. अब्रवीत् प्राञ्जलिर्वाक्यं हनुमान् मारुतात्मजः ॥  
२१९. भवत्प्रसादात् काकुत्स्थ पितृपैतामहं महत् ।  
२२०. महात्मनां सुदुष्प्रापं प्राप्तं राज्यमिदं प्रभो ॥  
२२१. भवता समनुज्ञातः प्रविश्य नगरं शुभम् ।  
२२२. संविधास्यति कार्याणि (सुग्रीवह्) ससुहृद्गणः ॥  
२२३. स्नातोऽयं विविधैर्गन्धैः औषधैश्च यथाविधि ।  
२२४. अर्चयिष्यति माल्यैश्च रत्नैश्च त्वां विशेषतः ॥  
२२५. इमां गिरिगुहां रम्यामभिगन्तुं त्वमर्हसि ।  
२२६. कुरुष्व स्वामिसम्बन्धं वानरान् संप्रहर्षय ॥  
२२७. एवमुक्ते हनुमता राघवः परवीरहा ।  
२२८. प्रत्युवाच हनूमन्तं बुद्धिमान् वाक्यकोविदः ॥  
२२९. चतुर्दशसमाः सौम्य ग्रामं वा यदि वा पुरम् ।  
२३०. न प्रवेक्ष्यामि हनुमन् पितुर्निर्देशपालकः ॥  
२३१. सुसमृद्धां गुहां दिव्यां सुग्रीवो वानरर्षभः ।  
२३२. प्रविष्टो विधिवद् वीरः क्षिप्रं राज्येऽभिषिच्यताम् ॥  
२३३. एवमुक्त्वा हनूमन्तं रामः सुग्रीवमब्रवीत् ।  
२३४. वृत्तज्ञो वृत्तसंपन्नमुदारबलविक्रमम् ॥  
२३५. इममप्यङ्गदं वीरं यौवराज्येऽभिषेचय ।  
२३६. ज्येष्ठस्य हि सुतो ज्येष्ठः सदृशो विक्रमेण च ।  
२३७. अङ्गदोऽयमदीनात्मा यौवराज्यस्य भाजनम् ॥  
२३८. पूर्वोऽयं वार्षिको मासः श्रावणः सलिलागमः ।  
२३९. प्रवृत्ताः सौम्य चत्वारो मासा वार्षिकसम्ज्ञिताः ॥  
२४०. नायमुद्योगसमयः प्रविश त्वं पुरीं शुभाम् ।  
२४१. अस्मिन् वत्स्याम्यहं सौम्य पर्वते सहलक्ष्मणः ॥  
२४२. इयं गिरिगुहा रम्या विशाला युक्तमारुता ।  
२४३. प्रभूतसलिला सौम्य प्रभूतकमलोत्पला ॥  
२४४. कार्तिके समनुप्राप्ते त्वं रावणवधे यत ।  
२४५. एष नः समयः सौम्य प्रविश त्वं स्वमालयम् ॥  
२४६. अभिषिञ्चस्व राज्ये च सुहृदः संप्रहर्षय ॥  
२४७. इति रामाभ्यनुज्ञातः सुग्रीवो वानरर्षभः ।  
२४८. प्रविवेश पुरीं रम्यां किष्किन्धां वालिपालिताम् ॥  
२४९. ततः प्रकृतयः सर्वाः दृष्ट्वा हरिगणेश्वरम् ।  
२५०. प्रणम्य मूर्ध्ना पतिता वसुधायां समाहिताः ॥  
२५१. सुग्रीवः प्रकृतीः सर्वाः सम्भाष्योत्थाप्य वीर्यवान् ।  
२५२. भ्रातुरन्तह्पुरं सौम्यं प्रविवेश महाबलः ॥  
२५३. ततो हेमप्रतिष्ठाने वरास्तरणसंवृते ।  
२५४. प्रासादशिखरे रम्ये चित्रमाल्योपशोभिते ।  
२५५. शास्त्रदृष्टेन विधिना महर्षिविहितेन च ।  
२५६. गजो गवाक्षो गवयो हनूमान् जाम्बवान्स्तथा ।  
२५७. अभ्यषिञ्चन्त सुग्रीवं वसवो वासवं यथा ॥  
२५८. रामस्य तु वचः कुर्वन् सुग्रीवो वानरेश्वरः ।  
२५९. अङ्गदं संपरिष्वज्य यौवराज्येऽभ्यषेचयत् ॥  
२६०. अङ्गदे चाभिषिक्ते तु सानुक्रोशाः प्लवङ्गमाः ।  
२६१. साधु साध्विति सुग्रीवं महात्मानो ह्यपूजयन् ॥  
२६२. रामं चैव महात्मानं लक्ष्मणं च पुनः पुनः ।  
२६३. प्रीताश्च तुष्टुवुः सर्वे तादृशे तत्र वर्तति ॥  
२६४. हृष्टपुष्टजनाकीर्णा पताकाध्वजशोभिता ।  
२६५. बभूव नगरी रम्या किष्किन्धा गिरिगह्वरे ॥  
२६६. अभिषिक्ते तु सुग्रीवे प्रविष्टे वानरे गुहाम् ।  
२६७. आजगाम सहभ्रात्रा रामः प्रस्रवणं गिरिम् ॥  
२६८. तस्य शैलस्य शिखरे महतीमायतां गुहाम् ।  
२६९. प्रत्यगृःणीत वासार्थं रामः सौमित्रिणा सह ॥  
२७०. कृत्वा च समयं रामः सुग्रीवेण सहानघः ।  
२७१. विनीतं भ्रातरं भ्राता लक्ष्मणं लक्ष्मिवर्धनम् ।  
२७२. कालयुक्तं महद्वाक्यमुवाच रघुनन्दनः ॥  
२७३. इयं गिरिगुहा रम्या विशाला युक्तमारुता ।  
२७४. अस्यां वत्स्याम सौमित्रे वर्षरात्रमरिन्दम ॥  
२७५. इयं च नलिनी रम्या फुल्लपङ्कजमण्डिता ।  
२७६. नातिदूरे गुहाया नौ भविष्यति नृपात्मज ॥  
२७७. प्रागुदक्प्रवणे देशे गुहा साधु भविष्यति ।  
२७८. प्राचीनवाहिनीं चैव नदीं भृशमकर्दमाम् ।  
२७९. गुहायाः पूर्वतः पश्य त्रिकूटे जाःनवीमिव ॥  
२८०. पुलिनैरतिरम्यैश्च हम्ससारससेविता ।  
२८१. प्रहसन्तीव भात्येषा नानारत्नसमन्विता ॥  
२८२. क्वचिन्नीलोत्पलैश्छन्ना भाति रक्तोत्पलैः क्वचित् ।  
२८३. क्वचिदाभाति शुक्लैश्च दिव्यैः कुमुदकुड्मलैः ॥  
२८४. पश्य चन्दनवृक्षाणां पङ्‍क्तीः सुरचिता इव ।  
२८५. ककुभानां च दृश्यन्ते मनसेवोदिताः समम् ॥  
२८६. अहो सुरमणीयोऽयं देशः शत्रुनिषूदन ।  
२८७. दृढं रम्स्याव सौमित्रे साध्वत्र निवसावहे ॥  
२८८. इतश्च नातिदूरे सा किष्किन्धा चित्रकानना ।  
२८९. सुग्रीवस्य पुरी रम्या भविष्यति नृपात्मज ॥  
२९०. गीतवादित्रनिर्घोषः श्रूयते जयतां वर ।  
२९१. नदतां वानराणां च मृदङ्गाडम्बरैः सह ॥  
२९२. लब्ध्वा भार्यां कपिवरः प्राप्य राज्यं सुहृद्वृतः ।  
२९३. ध्रुवं नन्दति सुग्रीवः संप्राप्य महतीं श्रियम् ॥  
२९४. इत्युक्त्वा न्यवसत् तत्र राघवः सहलक्ष्मणः ।  
२९५. सुसुखे हि बहुद्रव्ये तस्मिन् हि धरणीधरे ॥  
२९६. वसतस्तस्य रामस्य रतिरल्पापि नाभवत् ।  
२९७. हृतां हि भार्यां स्मरतः प्राणेभ्योऽपि गरीयसीम् ॥  
२९८. उदयाभ्युदितं दृष्टवा शशाङ्कं च विशेषतः ।  
२९९. आविवेश न तं निद्रा निशासु शयनं गतम् ॥  
३००. तं शोचमानं काकुत्स्थं नित्यं शोकपरायणम् ।  
३०१. तुल्यदुःखोऽब्रवीत् भ्राता लक्ष्मणोऽनुनयं वचः ॥  
३०२. अलं वीर व्यथां गत्वा न त्वं शोचितुमर्हसि ।  
३०३. शोचतो ह्यवसीदन्ति सर्वार्था विदितं हि ते ॥  
३०४. भवान् क्रियापरो लोके भवान् देवपरायणः ।  
३०५. आस्तिको धर्मशीलश्च व्यवसायी च राघव ॥  
३०६. न ह्यव्यवसितः हन्तुं राक्षसं तं विशेषतः ।  
३०७. समर्थस्त्वं रणे हन्तुं विक्रमे जिःमकारिणम् ॥  
३०८. समुन्मूलय शोकं त्वं व्यवसायं स्थिरीकुरु ।  
३०९. ततः सपरिवारं तं राक्षसं हन्तुमर्हसि ॥  
३१०. पृथिवीमपि काकुत्स्थ ससागरवनाचलाम् ।  
३११. परिवर्तयितुं शक्तः किं पुनस्तं हि रावणम् ॥  
३१२. शरत्कालं प्रतीक्षस्व प्रावृट्‍कालोऽयमागतः ।  
३१३. ततः सराष्‍ट्रं सगणं रावणं तं वधिष्यसि ॥  
३१४. अहं तु खलु ते वीर्यं प्रसुप्तं प्रतिबोधये ।  
३१५. दीप्तैराहुतिभिः काले भस्मच्छन्नमिवानलम् ॥  
३१६. लक्ष्मणस्य हि तद्वाक्यं प्रतिपूज्य हितं शुभम् ।  
३१७. राघवः सुहृदं स्निग्धमिदं वचनमब्रवीत् ॥  
३१८. वाच्यं यदनुरक्तेन स्निग्धेन च हितेन च ।  
३१९. सत्यविक्रमयुक्तेन तदुक्तं लक्ष्मण त्वया ॥  
३२०. एष शोकः परित्यक्तः सर्वकार्यावसादकः ।  
३२१. विक्रमेष्वप्रतिहतं तेजः प्रोत्साहयाम्यहम् ॥  
३२२. शरत्कालं प्रतीक्षिष्ये स्थितोऽस्मि वचने तव ।  
३२३. सुग्रीवस्य नदीनां च प्रसादमनुपालयन् ॥  
३२४. उपकारेण वीरस्तु प्रतिकारेण युज्यते ।  
३२५. अकृतज्ञोऽप्रतिकृतो हन्ति सत्त्ववतां मनः ॥  
३२६. स तथा वालिनं हत्वा सुग्रीवमभिषिच्य च ।  
३२७. वसन् माल्यवतः पृष्ठे रामो लक्ष्मणमब्रवीत् ॥  
३२८. अयं स कालः संप्राप्तः समयोऽद्य जलागमः ।  
३२९. संपश्य त्वं नभो मेघैः संवृतं गिरिसन्निभैः ॥  
३३०. नवमासधृतं गर्भं भास्करस्य गभस्तिभिः ।  
३३१. पीत्वा रसं समुद्राणां द्यौः प्रसूते रसायनम् ॥  
३३२. शक्यमम्बरमारुह्य मेघसोपानपङ्क्तिभिः ।  
३३३. कुटजार्जुनमालाभिः अलङ्कर्तुं दिवाकरम् ॥  
३३४. सन्ध्यारागोत्थितैस्ताम्रैः अन्तेष्वपि च पाण्डुभिः ।  
३३५. स्निग्धैरभ्रपटच्छेदैः बद्धव्रणमिवाम्बरम् ॥  
३३६. एषा घर्मपरिक्लिष्टा नववारिपरिप्लुता ।  
३३७. सीतेव शोकसन्तप्ता मही बाष्पं विमुञ्चति ॥  
३३८. मेघोदरविनिर्मुक्ताः कर्पूरदलशीतलाः ।  
३३९. शक्यमञ्जलिभिः पातुं वाताः केतकिगन्धिनः ॥  
३४०. एष फुल्लार्जुनः शैलः केतकैरभिवासितः ।  
३४१. सुग्रीव इव शान्तारिः धाराभिरभिषिच्यते ॥  
३४२. मेघकृष्णाजिनधरा धारायज्ञोपवीतिनः ।  
३४३. मारुतापूरितगुहाः प्राधीता इव पर्वताः ॥  
३४४. कशाभिरिव हैमीभिः विद्युद्भिरभिताडितम् ।  
३४५. अन्तस्तनितनिर्घोषं सवेदनमिवाम्बरम् ॥  
३४६. नीलमेघाश्रिता विद्युत् स्फुरन्ती प्रतिभाति मे ।  
३४७. स्फुरन्ती रावणस्याङ्के वैदेहीव तपस्विनी ॥  
३४८. विद्युत्पताकाः सबलाकमालाह्  
३४९. शैलेन्द्रकूटाकृतिसन्निकाशाः ।  
३५०. गर्जन्ति मेघा समुदीर्णनादा  
३५१. मत्ता गजेन्द्रा इव संयुगस्थाः ॥  
३५२. समुद्वहन्तः सलिलातिभारम्  
३५३. बलाकिनो वारिधरा नदन्तः ।  
३५४. महत्सु शृङ्गेषु महीधराणाम्  
३५५. विश्रम्य विश्रम्य पुनः प्रयान्ति ॥  
३५६. मेघाभिरामा परिसंपतन्ती  
३५७. सम्मोदिता भाति बलाकपङ्क्तिः ।  
३५८. वातावधूता वरपौण्डरीकी  
३५९. लम्बेव माला रुचिराम्बरस्य ॥  
३६०. निद्रा शनैः केशवमभ्युपैति  
३६१. द्रुतं नदी सागरमभ्युपैति ।  
३६२. हृष्टा बलाका घनमभ्युपैति  
३६३. कान्ता सकामा प्रियमभ्युपैति ॥  
३६४. अङ्गारचूर्णोत्करसन्निकाशैह्  
३६५. फलैः सुपर्याप्तरसैः समृद्धैः ।  
३६६. जम्बूद्रुमाणां प्रविभान्ति शाखा  
३६७. निपीयमाना इव षट्पदौघैः ॥  
३६८. मार्गानुगः शैलवनानुसारी  
३६९. संप्रस्थितो मेघरवं निशम्य ।  
३७०. युद्धाभिकामः प्रतिनादशङ्की  
३७१. मत्तो गजेन्द्रः प्रतिसन्निवृत्तः ॥  
३७२. क्वचित् प्रगीता इव षट्पदौघैह्  
३७३. क्वचित् प्रनृत्ता इव नीलकण्ठैः ।  
३७४. क्वचित् प्रमत्ता इव वारणेन्द्रैह्  
३७५. विभान्त्यनेकाश्रयिणो वनान्ताः ॥  
३७६. मुक्तासमाभं सलिलं पतद् वै  
३७७. सुनिर्मलं पत्रपुटेषु लग्नम् ।  
३७८. हृष्टा विवर्णच्छदना विहङ्गाह्  
३७९. सुरेन्द्रदत्तं तृषिताः पिबन्ति ॥  
३८०. षट्पादतन्त्रीमधुराभिधानम्  
३८१. प्लवङ्गमोदीरितकण्ठतालम् ।  
३८२. आविष्कृतं मेघमृदङ्गनादैह्  
३८३. वनेषु सङ्गीतमिव प्रवृत्तम् ॥  
३८४. नद्यः समुद्वाहितचक्रवाकाह्  
३८५. तटानि शीर्णान्यपवाहयित्वा ।  
३८६. दृप्ता नवप्रावृतपूर्णभोगा  
३८७. द्रुतं स्वभर्तारमुपोपयान्ति ॥  
३८८. नवाम्बुधाराहतकेसराणि  
३८९. द्रुतं परित्यज्य सरोरुहाणि ।  
३९०. कदम्बपुष्पाणि सकेसराणि  
३९१. नवानि हृष्टाः भ्रमराः पिबन्ति ॥  
३९२. मत्ता गजेन्द्रा मुदिता गवेन्द्रा  
३९३. वनेषु विश्रान्ततरा मृगेन्द्राः ।  
३९४. रम्या नगेन्द्रा निभृता नरेन्द्राह्  
३९५. प्रक्रीडितो वारिधरैः सुरेन्द्रः ॥  
३९६. सुरतामर्दविच्छिन्नाः स्वर्गस्त्रीहारमौक्तिकाः ।  
३९७. पतन्ति चाकुला दिक्षु तोयधाराः समन्ततः ॥  
३९८. विलीयमानैर्विहगैः निमीलद्भिश्च पङ्कजैः ।  
३९९. विकसन्त्या च मालत्या गतोऽस्तं ज्ञायते रविः ॥  
४००. वृत्ता यात्रा नरेन्द्राणां सेना पथ्येव वर्तते ।  
४०१. वैराणि चैव मार्गाश्च सलिलेन समीकृताः ॥  
४०२. मासि प्रौष्ठपदे ब्रःम ब्राःमणानां विवक्षताम् ।  
४०३. अयमध्यायसमयः सामगानामुपस्थितः ॥  
४०४. विवृत्तकर्मायतनो नूनं सञ्चितसञ्चयः ।  
४०५. आषाढीमभ्युपगतो भरतः कोसलाधिपः ॥  
४०६. नूनमापूर्यमाणायाः सरय्वा वर्धते रयः ।  
४०७. मां समीक्ष्य समायान्तमयोध्याया इव स्वनः ॥  
४०८. इमाः स्फीतगुणा वर्षाः सुग्रीवः सुखमश्नुते ।  
४०९. विजितारिः सदारश्च राज्ये महति च स्थितः ॥  
४१०. अहं तु हृतदारश्च राज्याच्च महतश्च्युतः ।  
४११. नदीकूलमिव क्लिन्नमवसीदामि लक्ष्मण ॥  
४१२. शोकश्च मम विस्तीर्णः वर्षाश्च भृशदुर्गमाः ।  
४१३. रावणश्च महान् शत्रुः अपारः प्रतिभाति मे ॥  
४१४. अपि चातिपरिक्लिष्टं चिराद्दारैः समागतम् ।  
४१५. आत्मकार्यगरीयस्त्वात् वक्तुं नेच्छामि वानरम् ॥  
४१६. स्वयमेव हि विश्रम्य ज्ञात्वा कालमुपागतम् ।  
४१७. उपकारं च सुग्रीवो वेत्स्यते नात्र संशयः ॥  
४१८. तस्मात् कालप्रतीक्षोऽहं स्थितोऽस्मि शुभलक्षण ।  
४१९. सुग्रीवस्य नदीनां च प्रसादमनुपालयन् ॥  
४२०. समीक्ष्य विमलं व्योम गतविद्युत्बलाहकम् ।  
४२१. सारसाकुलसङ्‍घुष्टं रम्यज्योत्स्नानुलेपनम् ।  
४२२. प्राप्तवन्तमभिप्रेतान् सर्वानेव मनोरथान् ।  
४२३. स्वां च पत्नीमभिप्रेतां तारां चापि समीप्सिताम् ।  
४२४. विहरन्तमहो रात्रं कृतार्थं विगतज्वरम् ।  
४२५. मन्त्रिषु न्यस्तकार्यं च मन्त्रिणामनवेक्षकम् ।  
४२६. उच्छिन्नराज्यसन्देहं कामवृत्तमिव स्थितम् ।  
४२७. निश्चितार्थोऽर्थतत्त्वज्ञः कालधर्मविशेषवित् ।  
४२८. हितं तथ्यं च पथ्यं च सामधर्मार्थनीतिमत् ।  
४२९. प्रणयप्रीतिसंयुक्तं विश्वासकृतनिश्चयम् ।  
४३०. हरीश्वरमुपागम्य हनूमान् वाक्यमब्रवीत् ॥  
४३१. राज्यं प्राप्तं यशश्चैव कौली श्रीरभिवर्धिता ।  
४३२. मित्राणां सङ्ग्रहः शेषः तद् भवान् कर्तुमर्हति ॥  
४३३. यो हि मित्रेषु कालज्ञः सततं साधु वर्तते ।  
४३४. तस्य राज्यं च कीर्तिश्च प्रतापश्चापि वर्धते ॥  
४३५. यस्य कोशश्च दण्डश्च मित्राण्यात्मा च भूमिप ।  
४३६. समान्येतानि सर्वाणि स राज्यं महदश्नुते ॥  
४३७. सन्त्यज्य सर्वकर्माणि मित्रार्थे यो न वर्तते ।  
४३८. सम्भ्रमाद् विकृतोत्साहः सोऽनर्थेनावरुध्यते ॥  
४३९. यो हि कालव्यतीतेषु मित्रकार्येषु वर्तते ।  
४४०. स कृत्वा महतोऽप्यर्थात् न मित्रार्थेन युज्यते ॥  
४४१. तदिदं मित्रकार्यं नः कालातीतमरिन्दम ।  
४४२. क्रियतां राघवस्यैतद् वैदेह्याः परिमार्गणम् ॥  
४४३. न च कालमतीतं ते निवेदयति कालवित् ।  
४४४. त्वरमाणोऽपि स प्राज्ञः तव राजन् वशानुगः ॥  
४४५. कुलस्य हेतुः स्फीतस्य दीर्घबन्धुश्च राघवः ।  
४४६. अप्रमेयप्रभावश्च स्वयं चाप्रतिमो गुणैः ॥  
४४७. न हि तावद् भवेत् कालः व्यतीतः चोदनादृते ।  
४४८. चोदितस्य हि कार्यस्य भवेद् कालव्यतिक्रमः ॥  
४४९. अकर्तुरपि कार्यस्य भवान् कर्ता हरीश्वर ।  
४५०. किं पुनः प्रतिकर्तुस्ते राज्येन च वधेन च ॥  
४५१. कामं खलु शरैः शक्तः सुरासुरमहोरगान् ।  
४५२. वशे दाशरथिः कर्तुं त्वत्प्रतिज्ञामपेक्षते ॥  
४५३. प्राणत्यागाविशङ्केन कृतं तेन महत् प्रियम् ।  
४५४. तस्य मार्गाम वैदेहीं पृथिव्यामपि चाम्बरे ॥  
४५५. तदाज्ञापय कः किं ते कुतो वापि व्यवस्यतु ।  
४५६. हरयो ह्यप्रधृष्यास्ते सन्ति कोट्यग्रतोऽनघ ॥  
४५७. तस्य तद्वचनं श्रुत्वा काले साधु निरूपितम् ।  
४५८. सुग्रीवः सत्त्वसंपन्नः चकार मतिमुत्तमाम् ॥  
४५९. सन्दिदेशातिमतिमान् नीलं नित्यकृतोद्यमम् ।  
४६०. दिक्षु सर्वासु सर्वेषां सैन्यानामुपसम्ग्रहे ॥  
४६१. यथा सेना समग्रा मे यूथपालाश्च सर्वशः ।  
४६२. समागच्छन्त्यसङ्गेन तथा सेनाग्रणीः कुरु ॥  
४६३. त्रिपञ्चरात्रादूर्ध्वं यः प्राप्नुयादिह वानरः ।  
४६४. तस्य प्राणान्तिको दण्डः नात्र कार्या विचारणा ॥  
४६५. हरीन्श्च वृद्धानुपयातु साङ्गदो  
४६६. भवान् ममाज्ञामधिकृत्य निश्चितम् ।  
४६७. इति व्यवस्थां हरिपुङ्गवेश्वरो  
४६८. विधाय वेश्म प्रविवेश वीर्यवान् ॥


