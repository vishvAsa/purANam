+++
title = "०१७ रामागमनम्"
title_english = "017 Rama s arrival at royal court"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-017-Rama_Gamanam.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/2_ayodhyAkANDam/02-kaikayI-vighnaH/017_rAmAgamanam.md">
<details><summary><h3>IITK ...{Loading}...</h3></summary>

Rama watches the splendour of the highway, listens to the words of his
friends -- and enters his father's palace.



#### श्लोकः
##### मूलम्
स रामो रथमास्थाय सम्प्रहृष्टसुहृज्जनः।  
पताकाध्वजसम्पन्नं महार्हागरुधूपितम्॥2.17.1॥  
अपश्यन्नगरं श्रीमान्नानाजनसमाकुलम्।

##### शब्दार्थः
श्रीमान् glorious, सम्प्रहृष्टसुहृज्जनः friends rejoicing, सः रामः that Rama, रथम् chariot, आस्थाय aboard, पताकाध्वजसम्पन्नम् decorated with banners and pennants, महार्हागरुधूपितम् fragrant  
with expensive incense and agaru, नानाजनसमाकुलम् crowded with a variety of people, नगरम् city, अपश्यत् beheld.

##### आङ्ग्लानुवादः
Surrounded by friends overwhelmed with great joy, that glorious Rama aboard the chariot beheld the city decorated with banners and pennants and made fragrant with expensive incense and agaru and crowded with multitudes of people.



#### श्लोकः
##### मूलम्
स गृहैरभ्रसङ्काशैः पाण्डुरैरुपशोभितम्॥2.17.2॥  
राजमार्गं ययौ रामो मध्येनागरुधूपितम्।

##### शब्दार्थः
सः रामः that Rama, अभ्रसङ्कशैः resembling clouds, पाण्डुरैः pale white, गृहैः houses, उपशोभितम् decorated, अगरुधूपितम् made fragrant with agaru, राजमार्गं मध्येन in the middle of the highway, ययौ proceeded.

##### आङ्ग्लानुवादः
That Rama, proceeded down the middle of the highway made fragrant with agaru and incense, lined with houses gleaming pale white like clouds.



#### श्लोकः
##### मूलम्
चन्दनानां च मुख्यानामगरूणां च सञ्चयैः॥2.17.3॥  
उत्तमानां च गन्धानां क्षौमकोशाम्बरस्य च।  
अविद्धाभिश्च मुक्ताभिरुत्तमैस्स्फाटिकैरपि॥2.17.4॥  
शोभमानमसंबाधैस्तं राजपथमुत्तमम्।  
संवृतं विविधैःपुष्पैर्भक्ष्यैरुच्चावचैरपि॥2.17.5॥

##### शब्दार्थः
चन्दनानाम् by heaps of sandal, मुख्यानाम् highest quality, अगरूणाम् of agaru, उत्तमानाम् excellent, गन्धानां fragrant substances, क्षौमकौशाम्बरस्य च white silken cloth, सञ्चयैः heaps, अविद्धाभिः unholed, मुक्ताभिः pearls, उत्तमैः excellent, स्फाटिकैरपि also articles made of crystals, शोभमानम् splendid, असम्बाधैः spacious, विविधैः various, पुष्पैः flowers, उच्चावचैः of high and low quality, भक्ष्यैः articles of food, संवृतम् filled with, तम् such, उत्तमम् excellent, राजपथम् highway.

##### आङ्ग्लानुवादः
The highway (Rama entered) was splendid and spacious with heaps of sandal and agaru of the highest quality, excellent fragrant substances and bundles of white silken cloth. It gleamed with unholed (pristine) pearls, articles made of crystals, flowers of every kind and articles of food of every variety.



#### श्लोकः
##### मूलम्
ददर्श तं राजपथं दिवि देवपथं यथा।  
दध्यक्षतहविर्लाजैर्धूपैरगरुचन्दनैः॥2.17.6॥  
नानामाल्योपगंधैश्च सदाऽभ्यर्चितचत्वरम्।

##### शब्दार्थः
दिवि in heaven, देवपथं यथा like the pathway of the gods, दध्यक्षतहविर्लाजैः curd, grains of rice laja (puffed rice) sacrificial libations, धूपैः with incense, अगरुचंदनैः sandalwood and agaru, नानामाल्योपगंधैश्च different kinds of garlands and fragrant substances, सदा always, अभ्यर्चितचत्वरम् crossroads worshipped, तं राजपथम् that royal highway, ददर्श saw.

##### आङ्ग्लानुवादः
Rama beheld the highway resembling the pathway of gods in heaven. Here the crossroads were always worshipped with curd, grains of rice, sacrificial libations, laja or puffed rice, fragrant substances like sandal wood, agaru and garlands of every kind.



#### श्लोकः
##### मूलम्
अशीर्वादान्बहून् शृण्वन्सुहृद्भिस्समुदीरितान्॥2.17.7॥  
यथार्हं चापि सम्पूज्य सर्वानेव नरान्ययौ।

##### शब्दार्थः
सुहृद्भिः by friends, समुदीरितान् uttered, बहून् many, आशीर्वादान् blessings, शृण्वन् hearing, सर्वानेव all, नरान् men, यथार्हम् appropriately, सम्पूज्य च worshipping (honouring), ययौ passed.

##### आङ्ग्लानुवादः
Hearing many words of blessings uttered by his friends and honouring each person   according to his rank, he passed on.



#### श्लोकः
##### मूलम्
पितामहैराचरितं तथैव प्रपितामहैः॥2.17.8॥  
अद्योपादाय तं मार्गमभिषिक्तोऽनुपालय।

##### शब्दार्थः
अद्य today, अभिषिक्तः consecrated, पितामहैः by your grandfather, तथैव also, प्रपितामहैः by     greatgrandfathers, आचरितम् followed by them, तं मार्गम् that path, उपादाय after adopting (acquiring), अनुपालय you may rule the kingdom.

##### आङ्ग्लानुवादः
(They said) Consecrated today, rule the kingdom by adopting the same path followed by your grandfathers and greatgrandfathers.



#### श्लोकः
##### मूलम्
यथास्म पोषिताः पित्रा यथा सर्वैः पितामहैः॥2.17.9॥  
ततस्सुखतरं रामे वत्स्यामस्सति राजनि।

##### शब्दार्थः
पित्रा by father (Dasaratha), यथा as, पोषिताः स्म we were brought up (ruled), सर्वैः all, पितामहैः grandfathers, यथा as, रामे Rama, राजनि सति when he becomes king, ततः सुखतरम् with greater happiness, वत्स्यामः we shall live.

##### आङ्ग्लानुवादः
Once Rama assumes kingship, we shall all live in happiness greater than when we were ruled by his father and grandfather.



#### श्लोकः
##### मूलम्
अलमद्य हि भुक्तेन परमार्थैरलं च नः॥2.17.10॥  
यदि पश्याम निर्यान्तं रामं राज्ये प्रतिष्ठितम्।

##### शब्दार्थः
अद्य today, राज्ये in the kingdom, प्रतिष्ठितम् enthroned, निर्यान्तम् going in procession, रामम् Rama, पश्याम यदि if only we can see, भुक्तेन with food, अलम् enough, परमार्थैः with ultimate  object of life, अलम् enough to do.

##### आङ्ग्लानुवादः
If only we can see Rama enthroned today and going in a procession, there will be no need for food and no greater object of life to be accomplished.



#### श्लोकः
##### मूलम्
अतो हि नः प्रियतरं नान्यत्किञ्चिद्भविष्यति॥2.17.11॥  
यथाऽभिषेको रामस्य राज्येनामिततेजसः।

##### शब्दार्थः
अमिततेजसः of undimmed brilliance, रामस्य Rama's, राज्येन kingdom, अभिषेकः consecration, यथा how much dear, अतः more than that, प्रियतरम् dearer, अन्यत् other than, किञ्चित्  
nothing, नः for us, न भविष्यति will not happen.

##### आङ्ग्लानुवादः
For us, there is nothing dearer in the kingdom than the consecration of Rama of undimmed brilliance.



#### श्लोकः
##### मूलम्
एताश्चान्याश्च सुहृदामुदासीनः कथाश्शुभाः॥2.17.12॥  
आत्मसम्पूजनीश्शृण्वन्ययौ रामो महापथम्।

##### शब्दार्थः
रामः Rama, सुहृदाम् friends, एताः these, अन्याश्च other, आत्मसम्पूजनीः words praising him, शुभाः favourable, कथाः words, शृण्वन् hearing, उदासीनः remaining indifferent, महापथम्  highway, ययौ passed along.

##### आङ्ग्लानुवादः
Indifferent to such warm words by his friends in his favour Rama passed along the highway.



#### श्लोकः
##### मूलम्
न हि तस्मान्मनः कश्चिच्चक्षुषी वा नरोत्तमात्॥2.17.13॥  
नर श्शक्नोत्यपाक्रष्टुमतिक्रान्तेऽपि राघवे।

##### शब्दार्थः
राघवे son of the Raghus (Rama), अतिक्रान्तेऽपि even though he passed them, कश्चित् नरः  
no man, तस्मात् नरोत्तमात् from that best of men, मनः mind, चक्षुषी his eyes, अपाक्रष्टुम् to withdraw, न शक्नोति हि was never able.

##### आङ्ग्लानुवादः
Even though Rama, the best among men had driven past them none was able to withdraw his mind or eyes from him. (They continued).



#### श्लोकः
##### मूलम्
यश्च रामं न पश्येत्तु यं च रामो न पश्यति॥2.17.14॥  
निन्दितस् सर्वल्लोकेषु स्वात्माऽप्येनं विगर्हते।

##### शब्दार्थः
यश्च who, रामम् Rama, न पश्येत्तु does not see, यं च whom, रामः Rama, न पश्यति does not see, सर्वलोकेषु among all men, निन्दितः will be blamed, स्वात्माऽपि his self also, एनम् him, विगर्हते will blame.

##### आङ्ग्लानुवादः
'Whoever does not see Rama or Rama does not see him, will be blamed by all men in the (three) worlds. Even his self will blame him.



#### श्लोकः
##### मूलम्
सर्वेषु हि स धर्मात्मा वर्णानां कुरुते दयाम्॥2.17.15॥  
चतुर्णां हि वयः स्थानां तेन ते तमनुव्रताः।

##### शब्दार्थः
धर्मात्मा righteous one, सः he, चतुर्णाम् four, वर्णानाम् relating to castes, सर्वेषु in all people, वयःस्थानाम् to the young and old, दयाम् compassion, कुरुते does, तेन so, ते they, तम् him, अनुव्रताः were devoted.

##### आङ्ग्लानुवादः
That righteous Rama shows compassion to all, to the four castes, to the young and the old. So they were devoted to him.



#### श्लोकः
##### मूलम्
चतुष्पथान्देवपथांश्चैत्यान्यायतनानि च॥2.17.16॥  
प्रदक्षिणं परिहरन् जगाम नृपतेस् सुतः।

##### शब्दार्थः
नृपतेः सुतः king's son (Rama), चतुष्पथान् junction of four roads, देवपथान् roads leading to temples, चैत्यान् monuments, आयतनानि च also temples, प्रदक्षिणम् ensuring that they come  on to his right, परिहरन् crossing, जगाम proceeded.

##### आङ्ग्लानुवादः
The son of the king proceeded, leaving on his right, squares (intersections of four roads), and roads leading to temples, monuments and shrines too.



#### श्लोकः
##### मूलम्
स राजकुलमासाद्य मेघसङ्घोपमै श्शुभैः॥2.17.17॥  
प्रासादशृङ्गैर्विविधैःकैलास शिखरोपमैः।  
आवारयद्भिर्गगनं विमानैरिव पाण्डुरैः॥2.17.18॥  
वर्धमानगृहैश्चापि रत्नजालपरिष्कृतैः।  
तत्पृथिव्यां गृहवरं महेन्द्रसदनोपमम्॥2.17.19॥  
राजपुत्रः पितुर्वेश्म प्रविवेश श्रिया ज्वलन्।

##### शब्दार्थः
सः राजपुत्रः that king's son (Rama), राजकुलम् royal residence, आसाद्य having reached, मेघसङ्घोपमैः resembling flakes of clouds, शुभैः auspicious, कैलासशिखरोपमैः resembling the peaks of Kailasa, पाण्डुरैः pale white, विमानैरिव like aerial chariots, गगनम् sky, आवारयद्भिः covering, विविधैः various, प्रासादशृङ्गैः on the top of the palace, रत्नजालपरिष्कृतैः decorated with clusters of gems, वर्धमानगृहैश्चापि with palaces not having doors to the south, पृथिव्याम् on this earth, महेन्द्रसदनोपमम् comparable to the abode of Indra, गृहवरम् excellent  residence, तत् that, वेश्म palace, श्रिया with splendour, ज्वलन् blazing, प्रविवेश entered.

##### आङ्ग्लानुवादः
That prince (Rama) arrived at the excellent palace of the king, which looked like the abode of Indra on earth, blazing with splendour. The various towers of the palace touching the sky resembled clusters of white clouds, like auspicious peaks of Kailasa, and like white aerial chariots decorated with gems.



#### श्लोकः
##### मूलम्
स कक्ष्या धन्विभिर्गुप्तास्तिस्रोऽतिक्रम्य वाजिभिः॥2.17.20॥  
पदातिरपरे कक्ष्ये द्वे जगाम नरोत्तमः।

##### शब्दार्थः
नरोत्तमः best among men(Rama), सः he, धन्विभिः bowmen, गुप्ताः protected, तिस्रः कक्ष्याः three courtyards, वाजिभिः on horses, अतिक्रम्य having crossed over, अपरे the remaining, द्वे कक्ष्ये two courtyards, पदातिः on foot, जगाम proceeded.

##### आङ्ग्लानुवादः
Rama, the best among men, crossed the first three courtyards which were protected by bowmen on horses and crossed the remaining two on foot.



#### श्लोकः
##### मूलम्
स सर्वास् समतिक्रम्य कक्ष्या दशरथात्मजः।  
सन्निवर्त्य जनं सर्वं शुद्धान्तः पुरमभ्यगात्॥2.17.21॥

##### शब्दार्थः
सः दशरथात्मजः that son of Dasaratha, सर्वाः all, कक्ष्याः enclosures, समतिक्रम्य having crossed over, सर्वं जनम् all followers, सन्निवर्त्य having sent them, शुद्धान्तःपुरम् the private apartment, अभ्यगात् reached.

##### आङ्ग्लानुवादः
Crossing the courtyards on his way Rama sent back his followers and entered the  
private apartment of the king.



#### श्लोकः
##### मूलम्
तस्मिन् प्रविष्टे पितुरन्तिकं तदा जनस् स सर्वो मुदितो नृपात्मजे।  
प्रतीक्षते तस्य पुनः स्म निर्गमं यथोदयं चन्द्रमसस्सरित्पतिः॥2.17.22॥

##### शब्दार्थः
तस्मिन् that, नृपात्मजे king's son, तदा then, पितुः father's, अन्तिकम् near, प्रविष्टे having entered, सः those, सर्वः all, जनः people, मुदितः were delighted, सरित्पतिः lord of rivers (ocean), चन्द्रमसः Moon's, उदयं यथा like the rise, तस्य his, पुनः निर्गमम् for his return, प्रतीक्षते स्म were waiting.

##### आङ्ग्लानुवादः
When the prince approached his father all the people were delighted and  awaited his return like the ocean waiting for the rise of the Moon.  

#### समाप्तिः
 श्रीमद्रामायणे वाल्मीकीय आदिकाव्ये अयोध्याकाण्डे सप्तदशस्सर्गः॥  
Thus ends the seventeenth sarga of Ayodhyakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/2_ayodhyAkANDam/02-kaikayI-vighnaH/017_rAmAgamanam.md">
<details><summary><h3>भूषणम् ...{Loading}...</h3></summary>



स रामो रथमास्थाय सम्प्रहृष्टसुहृज्जनः ।  

पताकाध्वजसम्पन्नं महार्हागरुधूपितम् ।  

अपश्यन्नगरं श्रीमान्नानाजनसमाकुलम्  ॥  २।१७।१  ॥   

अथ रामस्य राजसमीपगमनं सप्तदशे--स राम इत्यादि । पताकाध्वजसम्पन्नं पताकाः
अनामाङ्किताः, तदङ्कितानि ध्वजानि  ॥  २।१७।१  ॥   

  

स गृहैरभ्रसङ्काशैः पाण्डरैरुपशोभितम् ।  

राजमार्गं ययौ रामो मध्येनागरुधूपितम्  ॥  २।१७।२  ॥   

सगृहैरिति । मध्येन वीथीमध्येन । प्रकृत्यादित्वात्तृतीया  ॥  २।१७।२  ॥   

  

चन्दनानां च मुख्यानामगरूणां च सञ्चयैः ।  

उत्तमानां च गन्धानां क्षौमकौशाम्बरस्य च  ॥  २।१७।३  ॥   

अविद्धाभिश्च मुक्ताभिरुत्तमैः स्फाटिकैरपि ।  

शोभमानमसम्बाधैस्तं राजपथमुत्तमम्  ॥  २।१७।४  ॥   

संवृतं विविधैः पण्यैर्भक्ष्यैरुच्चावचैरपि ।  

ददर्श तं राजपथं दिवि देवपथं यथा  ॥  २।१७।५  ॥   

कीदृशं राजमार्गं ययावित्याकांक्षायामाह--चन्दनानामित्यादिना ।
क्षौमकौशाम्बरस्य क्षौमं दुकूलम् । "क्षौमं दुकूलम्" इत्यमरः । कौशाम्बरं
कौशेयम् । अविद्धाभिः अकृतरन्ध्राभिः, नूतनाभिरिति यावत् । स्फाटिकैः
स्फटिकैः । स्वार्थे अण्प्रत्ययः । तं राजपथं सकलभाग्ययुक्तम्
राजमार्गमित्यर्थः । यद्वा प्रथमस्य राजपथपदस्य ददर्शेत्यनेन सम्बन्धः ।
द्वितीयस्य वक्ष्यमाणेन ययावित्यनेन सम्बन्धः  ॥  २।१७।३५  ॥   

  

दध्यक्षतहविर्लाजैर्धूपैरगरुचन्दनैः ।  

नानामाल्योपगन्धैश्च सदाभ्यर्चितचत्वरम्  ॥  २।१७।६  ॥   

आशीर्वादान् बहून् शृण्वन् सुहृद्भिः समुदीरितान् ।  

यथार्हं चापि सम्पूज्य सर्वानेव नरान् ययौ  ॥  २।१७।७  ॥   

दध्यक्षतहविरिति । अभ्यर्चितचत्वरं प्रतिपूजिताङ्गणम् "अङ्गणं चत्वराजिरे"
इत्यमरः । यथार्हमिति वीक्षणभ्रूक्षेपवचनाञ्जलिप्रणामादिभिरित्यर्थः  ॥ 
२।१७।६७  ॥   

  

पितामहैराचरितं तथैव प्रपितामहैः ।  

अद्योपादाय तं मार्गमभिषिक्तो ऽनुपालय  ॥  २।१७।८  ॥   

पितामहैरिति । अद्याभिषक्तस्त्वं पितामहाद्यैराचरितं तं प्रसिद्धं
मार्गंमर्यादामनुपालय  ॥  २।१७।८  ॥   

  

यथा स्म लालिताः पित्रा यथा पूर्वैः पितामहैः ।  

ततः सुखतरं रामे वत्स्यामस्सति राजनि  ॥  २।१७।९  ॥   

यथेति । रामे राजनि सति । सर्वे वयं ततः पूर्वस्मात् सुखतरं यथा भवति तथा
वत्स्यामः  ॥  २।१७।९  ॥   

  

अलमद्य हि भुक्तेन परमार्थैरलं च नः ।  

यथा पश्याम निर्यान्तं रामं राज्ये प्रतिष्ठितम्  ॥  २।१७।१०  ॥   

अलमिति । भुक्तेन भोजनेन । परमार्थैः परमपुरुषार्थसाधनभूतैः,
जपहोमध्यानादिभिरित्यर्थः । राज्ये प्रतिष्ठितं अभिषिक्तम्, पुनः स्वगृहाय
निर्यान्तम् । यथा यथावत् पश्याम । प्रार्थनायां लोट्  ॥  २।१७।१०  ॥   

  

ततो हि नः प्रियतरं नान्यत् किञ्चिद्भविष्यति ।  

यथाभिषेको रामस्य राज्येनामिततेजसः  ॥  २।१७।११  ॥   

तत इति । राज्येनाभिषेको राज्यायाभिषेकः । स यथा प्रियतरस्तथा ततो
ऽन्यत्प्रियतरं किञ्चिन्नास्ति  ॥  २।१७।११  ॥   

  

एताश्चान्याश्च सुहृदामुदासीनः कथाः शुभाः ।  

आत्मसम्पूजनीः शृण्वन् ययौ रामो महापथम्  ॥  २।१७।१२  ॥   

एता इति । उदासीनः स्तुतिश्रवणेन निर्विकारः । आत्मसम्पूजनीः
आत्मसम्पूजाजननीः मनोहर्षजननीर्वा । महापथं राजमार्गम्  ॥  २।१७।१२  ॥   

  

न हि तस्मान्मनः कश्चिच्चक्षुषी वा नरोत्तमात् ।  

नरः शक्नोत्यपाक्रष्टुमतिक्रान्ते ऽपि राघवे  ॥  २।१७।१३  ॥   

नहीति । कश्चिदपि नरः मनश्चक्षुषी वा तस्मात् अपाक्रष्टुं निवर्तयितुं न
शक्नोति किमुत नारीजन इति भावः । अतिक्रान्ते दूरगते ऽपि किमुत सन्निहित
इत्याशयः  ॥  २।१७।१३  ॥   

  

यश्च रामं न पश्येत्तु यं च रामो न पश्यति ।  

निन्दितः स वसेल्लोके स्वात्माप्येनं विगर्हते  ॥  २।१७।१४  ॥   

यश्चेति । चकारो भिन्नक्रमः । रामं च दर्शनकाल एव परिपूर्णामृतसरसि
मज्जयन्तमपि । यस्तु अतिशयितवैलक्षण्यसम्पन्नोपि । न पश्येत्
स्तुतिसल्लापसत्काराद्यभावेपि अचेतनविलक्षणाकारेण चक्षुर्विषयं न करोति ।
अत एव यं रामो ऽपि न पश्यति नरस्याभिमुख्ये हि भगवान् कटाक्षयति । सः
राममदृष्ट्वा तत्कटाक्षाविषयः निन्दितो वसेत् यावत्कालं निन्दितः स्यात् ।
लोके निन्दितः स्यात्तं निन्दितुमनर्हः कोपि जनोनास्तीति भावः । लोके
विषयप्रवणः कश्चित्सत्यामपि लोकगर्हायां स्वयं सन्तुष्टो भवति न तथेत्याह
स्वात्माप्येनं विगर्हत इति । स्वान्तःकरणमप्येनं विशेषेण गर्हते,
रामादर्शनाल्लोकगर्हया चेति भावः  ॥  २।१७।१४  ॥   

  

सर्वेषां हि स धर्मात्मा वर्णानां कुरुते दयाम् ।  

चतुर्णां हि वयस्स्थानां तेन ते तमनुव्रताः  ॥  २।१७।१५  ॥   

सर्वेषामिति । सः रामः चतुर्णां वर्णानां सर्वेषामपि जनानाम् । सप्तम्यर्थे
षष्ठी । वयः स्थानं प्रमाणं यस्यास्तां वयो ऽनुरूपां दयाम् । हि
यस्मात्कारणात् कुरुते तेन कारणेन ते तमनुव्रता इत्यन्वयः । वयस्थानां
वृद्धानामिति वा सर्वविशेषणम्  ॥  २।१७।१५  ॥   

  

चतुष्पथान् देवपथांश्चैत्यान्यायतनानि च ।  

प्रदक्षिणं परिहरन् जगाम नृपतेः सुतः  ॥  २।१७।१६  ॥   

चतुष्पथानिति । चतुष्पथान् श्रृङ्गाटकानि । देवपथान् देवालयान् । चैत्यानि
चैत्यवृक्षस्थानानि । आयतनानि सभादीनि च परिहरन् अप्रदक्षिणं परिहरन्
प्रदक्षिणं यथा भवति तथा जगामेति सम्बन्धः  ॥  २।१७।१६  ॥   

  

स राजकुलमासाद्य मेघसङ्घोपमैः शुभैः ।  

प्रासादश्रृङ्गैर्विविधैः कैलासशिखरोपमैः  ॥  २।१७।१७  ॥   

आवारयद्भिर्गगनं विमानैरिव पाण्डरैः ।  

वर्द्धमानगृहैश्चापि रत्नजालपरिष्कृतैः  ॥  २।१७।१८  ॥   

तत्पृथिव्यां गृहवरं महेन्द्रभवनोपमम् ।  

राजपुत्रः पितुर्वेश्म प्रविवेश श्रिया ज्वलन्  ॥  २।१७।१९  ॥   

स इत्यादि । राजकुलं राजगृहं "कुलं गृहे ऽपि" इत्यमरः । वर्द्धमानगृहैः
वर्द्धमानलक्षणाधिष्ठानसमेतगृहैः । पृथिव्यां गृहवरम्,
पृथिव्यामद्वितीयमित्यर्थः । पितुर्वेश्म पितृवासस्थानम्  ॥  २।१७।१७१९  ॥   

  

स कक्ष्या धन्विभिर्गुप्तास्तिस्रो ऽतिक्रम्य वाजिभिः ।  

पदातिरपरे कक्ष्ये द्वे जगाम नरोत्तमः  ॥  २।१७।२०  ॥   

स इति । वाजिभिः रथयुक्तैर्वाजिभिः । पदातिः पादचारी  ॥  २।१७।२०  ॥   

  

स सर्वाः समतिक्रम्य कक्ष्यादशरथात्मजः ।  

सन्निवर्त्त्य जनं सर्वं शुद्धान्तं पुनरभ्यगात्  ॥  २।१७।२१  ॥   

ततः प्रविष्टे पितुरन्तिकं तदा जनः स सर्वोमुदितो नृपात्मजे ।  

प्रतीक्षते तस्य पुनर्विनिर्गमं यथोदयं चन्द्रमसः सरित्पतिः  ॥  २।१७।२२
 ॥   

स इति । शुद्धान्तम् अन्तःपुरम्  ॥  २।१७।२१२२  ॥   

  

इत्यार्षे श्रीरामायणेवाल्मीकीये आदिकाव्ये श्रीमदयोध्याकाण्डे सप्तदशः
सर्गः  ॥  १७  ॥   

इति श्रीगो० श्रीराम० पीतां० अयो० सप्तदशः सर्गः  ॥  १७  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/2_ayodhyAkANDam/02-kaikayI-vighnaH/017_rAmAgamanam.md">
<details><summary><h3>शिरोमणी ...{Loading}...</h3></summary>



स इति । संप्रहृष्टाः सुहृज्जना यस्य स रामो रथमास्थाय पताकाध्वजसम्पन्नं
पताकादिभिः पूरितं महार्हागरुधूपितं महार्हा बहुमूल्या अगरुधूपा जाता अस्य
तत् नानाजनसमन्वितमनेकविधमनुष्यादिभिर्युक्तं नगरमपश्यत् । सार्धश्लोक
एकान्वयी  ॥  २।१७।१  ॥   

  

स इति । अभ्रसङ्काशैः पाण्डुरैर्गृहैः उपशोभितम् । अगरुधूपितं राजमार्गं स
रामो मध्येन मध्यभागेन ययौ  ॥  २।१७।२  ॥   

  

चन्दनानामिति । मुख्यानां जात्यादिभिरत्युत्तमानां चन्दनानामगरूणां च
संचयैः उत्तमानां दोषरहितानां गन्धानां गन्धद्रव्याणां क्षौमकौशाम्बरस्य
क्षौममतसीनिर्मितं कौशं पट्टनिर्मितं तदेवाम्बरं वस्त्रं तस्य संचयैः
शोभमानम् आविद्धाभिः कृतछिद्राभिः मुक्ताभिः क्वचित् "अविद्धाभिः" इति पाठः
। तत्र अप्राप्तच्छिद्राभिरित्यर्थः । स्फाटिकैः स्फटिकाक्षैश्च
शोभमानमसम्बाधं चोरादिबाधारहितं पुष्पादिभिः संवृतं दध्यादिभिः
अर्चिताश्चत्वराः चतुष्पथा यस्मिंस्तमुत्तमं राजपथमाशीर्वादान् शृण्वन्
रामः ददर्श । तत्र दृष्टान्तः दिवि स्वर्गे विद्यमानं तं
तादृशविशेषणविशिष्टं राजपथं देवपतिरिन्द्रो यथा । अर्थनवकमेकान्वयि  ॥ 
२।१७।३६  ॥   

  

यथेति । यथार्हं यथायोग्यं सर्वान्नरान्संपूज्य अवलोकादिना सत्कृत्य ययौ
राम इति शेषः । अर्धं पृथक्  ॥  २।१७।७  ॥   

  

राममुद्दिश्य प्रजोक्तिमाह-- पितामहैरिति । पितामहैः
पितामहोपलक्षितपितृपितामहैः दशरथाजाभ्यां तथा प्रपितामहैः अजपित्रा आचरितं
तं प्रसिद्धं मार्गं नीतिपथमुपादाय गृहीत्वा अभिषिक्तः
प्राप्तराज्याभिषेकस्त्वं पालय पितामहाद्युत्तरं बहुवचनमादरार्थम्  ॥ 
२।१७।८  ॥   

  

तत्पालनफलमाह-- यथेति । पित्रा दशरथेन सर्वैः पितामहैरजादिभिः यथा
यथावत्पोषिता वयं रामे राजनि सति ततः दशरथादिपालनसुखात्सुखतरमधिकसुखं यथा
स्यात्तथा वत्स्यामः सर्वशब्दसमभिव्याहारात्पितामहशब्दः प्रपितामहादीनामपि
बोधकः  ॥  २।१७।९  ॥   

  

अभिषिक्तरामदर्शनजनितसुखस्यातिमहत्त्वं बोधयन्त आहुः--
अलमित्यादिश्लोकद्वयेन । राज्ये प्रतिष्ठितं विनिर्यान्तं
राजद्वाराद्बहिर्गच्छन्तं रामं यदि पश्याम तर्हि अद्य भुक्तेन ऐहिकभोगेन
परमार्थैः मोक्षैश्च अलं न प्रयोजनमित्यर्थः  ॥  २।१७।१०  ॥   

  

ननु पारमार्थिकसुखं कुतो नाभिलषध्वे इत्यत आहुः-- तत इति । अमिततेजसः
इयत्तारहितप्रभावस्य रामस्य राज्येन राज्यार्थमभिषेकः यथा यथावत् प्रियतम
इति शेषः । अत एव ततः राज्याभिषेकादन्यत्किञ्चित्प्रियतरं न भविष्यति ।
किंच ततः तस्य रामस्य यथा अभिषेकः प्रियतरः तथा अन्यत्किञ्चिन्न
प्रियतरमित्यस्य लिङ्गविपरिणामेनान्वयः । राज्येनेति तृतीया हेतौ चेति
विहिता, फलस्यापि हेतुत्वेन विवक्षेति तत्र सिद्धान्तितत्वात्  ॥  २।१७।११
 ॥   

  

एता इति । उदासीनः स्वाभिषेकोत्साहरहितो रामः आत्मसंपूजनीः
स्वसत्कारकारिकाः कथाः शृण्वन् महापथं ययौ महानां सर्वपूज्यानामपि आपथो
ऽतिगमनं यस्मिन् तं राजमार्गमित्यर्थः । एतेन महच्छब्दो न दीपत(?) इत्यस्य
नायं विषयः निषेधस्याप्रामाणिकत्वं वा  ॥  २।१७।१२  ॥   

  

नेति । नरोत्तमात्परमपुरुषात्तस्माद्रामादपाक्रष्टुं आर्तयितुमतिक्रान्ते
गते  ॥  २।१७।१३  ॥   

  

रामानुरागरहितं निन्दन्त आहुः-- य इति । यो जनः राममेव न
पश्येत्स्वस्वामित्वेन न जानाति रामो वा यं न पश्यति अयं मामेव
स्वस्वामित्वेन जानातीति न जानाति सः सर्वलोकेषु निन्दितः । अतः एनं
रामानुरागरहितं स्वात्मा स्वमनो ऽपि विगर्हते निन्दति  ॥  २।१७।१४  ॥   

  

सर्वेषामिति । यदनुरागमन्तरा जनजन्मवैयर्थ्यं स रामः वयस्थानां वयसि स्थानं
स्थितिर्यस्यास्तां तत्तद्वयोनुरूपामित्यर्थः । चतुर्णां वर्णानां सर्वेषां
वर्णातिरिक्तानां च दयां तद्विषयककृपां कुरुते तेन  

हेतुना ते जनाः तं राममनुव्रताः तमेव सेवन्ते इत्यर्थः  ॥  २।१७।१५  ॥   

  

प्रासङ्गिकं समाप्य प्रकृतमाह-- चतुष्पथानिति । चतुष्पथान्
चत्वरान्देवपथान्ब्रह्मादीनामयोध्यागमनमार्गान् चैत्यानि
ग्रामदेवतास्थानानि आयतनानि पाठशालाः प्रदक्षिणं परिहरन्दक्षिणपार्श्वे
परित्यजन्नित्यर्थः नृपतेः सुतो रामो जगाम  ॥  २।१७।१६  ॥   

  

स इति । मेघसङ्घोपमैः मेघसमूहसदृशैः शुभैः कल्याणहेतुभिः विविधैः
अनेकप्रकारैः कैलासशिखरोपमैः कैलासशिखरसदृशैः प्रासादशृङ्गैः गगनं
स्वर्गमावारयद्भिः अतिक्रमद्भिरिव पाण्डुरैः पाण्डुरवर्णविशिष्टैः
रत्नजालपरिष्कृतैः निषिद्धपक्षिवारकरत्ननिर्मितजालविशिष्टैः वर्धमानगृहैः
क्रीडावेश्मभिश्च सहितं राजकुलं राज्ञो गृहमासाद्य प्राप्य राजपुत्रः स
रामः पृथिव्यां विद्यमानं महेन्द्रसदनोपममिन्द्रभवनसदृशं गृहवरं गृहाणि
अवान्तरवेश्मानि वराणि श्रेष्ठानि यस्िमंस्तत्पितुर्वेश्म पित्रधिष्ठितगृहं
प्रविवेश । अर्धषट्कमेकान्वयि  ॥  २।१७।१७१९  ॥   

  

स इति । नरोत्तमः स रामः धन्विभिर्धनुर्धरैः गुप्ताः रक्षिताः तिस्रः
कक्ष्याः द्वारः वाजिभिः अतिक्रम्य अपरे द्वै कक्ष्ये पदातिः सन् जगाम  ॥ 
२।१७।२०  ॥   

  

सर्वा इति । दशरथात्मजः सर्वाः कक्ष्याः समतिक्रम्य जनमनुयायिवर्गं
संनिवर्त्य शुद्धान्तःपुरमन्वगात्प्राप्नोत्  ॥  २।१७।२१  ॥   

  

तस्मिन्निति । तदा तस्मिन्काले तस्मिन् रामे प्रविष्टे सति मुदितः सर्वो
जनः तस्य रामस्य निर्गमं राजगृहादागमनं पुनः प्रतीक्षते स्म । तत्र
दृष्टान्तः चन्द्रमसः उदयं सरित्पतिः समुद्र इव  ॥  २।१७।२२  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे सप्तदशः
सर्गः  ॥  २।१७  ॥   

  

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/2_ayodhyAkANDam/02-kaikayI-vighnaH/017_rAmAgamanam.md">
<details><summary><h3>तिलकम् ...{Loading}...</h3></summary>



चोम्मेन्तर्य् फ़ोर् थे सेलेच्तेद् वलुएस् दोएस्न्ऽत् एxइस्त्


</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/2_ayodhyAkANDam/02-kaikayI-vighnaH/017_rAmAgamanam.md">
<details><summary><h3>द्राविडपाठः ...{Loading}...</h3></summary>



  
पताकाध्वजसम्पन्नं महार्हागरुधूपितम्।  
अपश्यन्नगरं श्रीमान्नानाजनसमाकुलम् ॥ 2.17.1 ॥   
स गृहैरभ्रसङ्काशैः पाण्डरैरुपशोभितम्।  
राजमार्गं ययौ रामो मध्येनागरुधूपितम् ॥ 2.17.2 ॥   
चन्दनानां च मुख्यानामगरूणां च सञ्चयैः।  
उत्तमानां च गन्धानां क्षौमकौशाम्बरस्य च ॥ 2.17.3 ॥   
अविद्धाभिश्च मुक्ताभिरुत्तमैः स्फाटिकैरपि।  
शोभमानमसम्बाधैस्तं राजपथमुत्तमम् ॥ 2.17.4 ॥   
संवृतं विविधैः पण्यैर्भक्ष्यैरुच्चावचैरपि।  
ददर्श तं राजपथं दिवि देवपथं यथा ॥ 2.17.5 ॥   
दध्यक्षतहविर्लाजैर्धूपैरगरुचन्दनैः।  
नानामाल्योपगन्धैश्च सदाभ्यर्चितचत्वरम् ॥ 2.17.6 ॥   
आशीर्वादान् बहून् शृण्वन् सुहृद्भिः समुदीरितान्।  
यथार्हं चापि सम्पूज्य सर्वानेव नरान् ययौ ॥ 2.17.7 ॥   
पितामहैराचरितं तथैव प्रपितामहैः।  
अद्योपादाय तं मार्गमभिषिक्तोऽनुपालय ॥ 2.17.8 ॥   
यथा स्म लालिताः पित्रा यथा पूर्वैः पितामहैः।  
ततः सुखतरं रामे वत्स्यामस्सति राजनि ॥ 2.17.9 ॥   
अलमद्य हि भुक्तेन परमार्थैरलं च नः।  
यथा पश्याम निर्यान्तं रामं राज्ये प्रतिष्ठितम् ॥ 2.17.10 ॥   
ततो हि नः प्रियतरं नान्यत् किञ्चिद्भविष्यति।  
यथाभिषेको रामस्य राज्येनामिततेजसः ॥ 2.17.11 ॥   
एताश्चान्याश्च सुहृदामुदासीनः कथाः शुभाः।  
आत्मसम्पूजनीः शृण्वन् ययौ रामो महापथम् ॥ 2.17.12 ॥   
न हि तस्मान्मनः कश्चिच्चक्षुषी वा नरोत्तमात्।  
नरः शक्नोत्यपाक्रष्टुमतिक्रान्तेऽपि राघवे ॥ 2.17.13 ॥   
यश्च रामं न पश्येत्तु यं च रामो न पश्यति।  
निन्दितः स वसेल्लोके स्वात्माप्येनं विगर्हते ॥ 2.17.14 ॥   
सर्वेषां हि स धर्मात्मा वर्णानां कुरुते दयाम्।  
चतुर्णां हि वयस्स्थानां तेन ते तमनुव्रताः ॥ 2.17.15 ॥   
चतुष्पथान् देवपथांश्चैत्यान्यायतनानि च।  
प्रदक्षिणं परिहरन् जगाम नृपतेः सुतः ॥ 2.17.16 ॥   
स राजकुलमासाद्य मेघसङ्घोपमैः शुभैः।  
प्रासादश्रृङ्गैर्विविधैः कैलासशिखरोपमैः ॥ 2.17.17 ॥   
आवारयद्भिर्गगनं विमानैरिव पाण्डरैः।  
वर्द्धमानगृहैश्चापि रत्नजालपरिष्कृतैः ॥ 2.17.18 ॥   
तत्पृथिव्यां गृहवरं महेन्द्रभवनोपमम्।  
राजपुत्रः पितुर्वेश्म प्रविवेश श्रिया ज्वलन् ॥ 2.17.19 ॥   
स कक्ष्या धन्विभिर्गुप्तास्तिस्रोऽतिक्रम्य वाजिभिः।  
पदातिरपरे कक्ष्ये द्वे जगाम नरोत्तमः ॥ 2.17.20 ॥   
स सर्वाः समतिक्रम्य कक्ष्यादशरथात्मजः।  
सन्निवर्त्त्य जनं सर्वं शुद्धान्तं पुनरभ्यगात् ॥ 2.17.21 ॥   
ततः प्रविष्टे पितुरन्तिकं तदा जनः स सर्वोमुदितो नृपात्मजे।  
प्रतीक्षते तस्य पुनर्विनिर्गमं यथोदयं चन्द्रमसः सरित्पतिः ॥ 2.17.22 ॥   

</details>
</div>
