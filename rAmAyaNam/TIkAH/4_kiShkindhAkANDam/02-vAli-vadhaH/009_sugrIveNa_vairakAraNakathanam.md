+++
title = "००९ सुग्रीवेण वैरकारणकथनम्"
title_english = "009 The strength of Vali"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_4/Kanda_4_KSK-009-Sugreevena_Vairakarana_Kathanam_0.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/4_kiShkindhAkANDam/02-vAli-vadhaH/009_sugrIveNa_vairakAraNakathanam.md">
<details><summary><h3>IITK ...{Loading}...</h3></summary>

Episode of Vali's fight with Mayavi -- installation of Sugriva as king
of Kishkinda -- return of Vali to Kishkinda.



#### श्लोकः
##### मूलम्
वाली नाम मम भ्राता ज्येष्ठश्शत्रुनिषूदनः।  
पितुर्बहुमतो नित्यं ममापि च तथा पुरा4.9.1॥

##### शब्दार्थः
शत्रुनिषूदनः an exterminater of enemies, वाली नाम called Vali , मम my, ज्येष्ठः भ्राता elder brother, नित्यम् always, पितुः father, बहुमतः very highly regarded, पुरा earlier, मम चापि even me also, तथा that way.

##### आङ्ग्लानुवादः
'My elder brother called Vali, capable of exterminating enemies was always highly regarded by my father and me.



#### श्लोकः
##### मूलम्
पितर्युपरतेऽस्माकं ज्येष्ठोऽयमिति मन्त्रिभिः।  
कपीनामीश्वरो राज्ये कृतः परमसम्मतः4.9.2॥

##### शब्दार्थः
तस्मिन् he, पितरि my father, उपरते demise, अयम् this, ज्येष्ठः इति being  elder, राज्ये in the kingdom, परमसम्मतः with the acceptance of all, कपीनाम् ईश्वरः king of monkeys, मन्त्रिभिः including ministers, कृतः made.

##### आङ्ग्लानुवादः




#### श्लोकः
##### मूलम्
राज्यं प्रशासतस्तस्य पितृपैतामहं महत्।  
अहं सर्वेषु कालेषु प्रणतः प्रेष्यवत् स्थितः4.9.3॥

##### शब्दार्थः
अहम् I, महत् great, पितृपैतामहम् inherited from ancestors, राज्यम् kingdom, प्रशासतः while he was ruling, तस्य his, सर्वेषु कालेषु at all times, प्रेष्यवत् like a servant, प्रणतः an obedient one, स्थितः remained.

##### आङ्ग्लानुवादः
'I served him obediently like a servant while he ruled over the great  ancestral kingdom inherited by him.



#### श्लोकः
##### मूलम्
मायावी नाम तेजस्वी पूर्वजो दुन्दुभेः सुतः।  
तेन तस्य महद्वैरं स्त्रीकृतं विश्श्रुतं पुरा4.9.4॥

##### शब्दार्थः
दुन्दभेः Dundubhi's, पूर्वजः elder, सुतः son, मायावी Mayavi, तेजस्वी a  mighty one, पुरा in the past, तस्य विश्श्रुतं wellknown about him, तेन by him, स्त्रीकृतम् for the sake of a woman, महत् bitter, वैरम् enmity.

##### आङ्ग्लानुवादः
'Dundubhi's eldest son Mayabi was a mighty demon. He developed bitter enmity with Vali for the sake of a woman.



#### श्लोकः
##### मूलम्
स तु सुप्तजने रात्रौ किष्किन्धाद्वारमागतः।  
नर्दति स्म सुसंरब्धो वालिनं चाह्वयद्रणे4.9.5॥

##### शब्दार्थः
रात्रौ at night, जने people, सुप्ते were asleep, सः he, किष्किन्धाद्वारम् entrance of Kishkindha, आगतः came, सुसंरब्धः an agitated one, नर्दति स्म bellowing, वालिनम् Vali, रणे for war, आह्वयत् challenging.

##### आङ्ग्लानुवादः
'One midnight when all were asleep, he (Mayabi) came to the entrance of Kishkinda screaming angrily and bellowing at Vali, challenging him to a duel.



#### श्लोकः
##### मूलम्
प्रसुप्तस्तु मम भ्राता नर्दितं भैरवस्वनम्।  
श्रुत्वा न ममृषे वाली निष्पपात जवात्तदा4.9.6॥

##### शब्दार्थः
तदा  then, प्रसुप्त was sleeping, मम भ्राता my brother, वाली Vali, नर्दतः shouting, भैरवस्वनम् frightful sound, श्रुत्वा after hearing, न ममृषे  did not tolerate, जवात् hastily, निष्पपात jumped out.

##### आङ्ग्लानुवादः
' My brother Vali, who was asleep could not tolerate the frightful sound and jumped  
out of bed hastily.



#### श्लोकः
##### मूलम्
स तु वै निस्सृतः क्रोधात्तं हन्तुमसुरोत्तमम्।  
वार्यमाणस्तत स्त्रीभिर्मया च प्रणतात्मना4.9.7॥

##### शब्दार्थः
ततः then, सः he, स्त्रीभिः by women, प्रणतात्मना by an obedient one, मया च and by me too, निवार्यमाणः  was prevented, तम् him, असुरोत्तमम् powerful demon, हन्तुम् to kill, क्रोधात् angrily, निःसृतः came out.

##### आङ्ग्लानुवादः
'Enraged, he came out to kill the powerful demon even though I with the womenfolk (of the harem) tried to prevent him.



#### श्लोकः
##### मूलम्
स तु निर्धूय ताः सर्वा निर्जगाम महाबलः।  
ततोऽहमपि सौहार्दान्निस्सृतो वालिना सह4.9.8॥

##### शब्दार्थः
महाबलः powerful, स तु he too, ताः सर्वाः all the women, निर्धूय pushing aside, निर्जगाम went, ततः then, अहमपि I too, सौहार्दात् out of love, वालिना सह accompanied Vali, निःसृतः came out (to support him).

##### आङ्ग्लानुवादः
'That mighty warrior(Vali) came out, pushing aside all the womenfolk. I too followed  him due to my affection towards him.



#### श्लोकः
##### मूलम्
स तु मे भ्रातरं दृष्ट्वा मां च दूरादवस्थितम्।  
असुरो जातसन्त्रासः प्रदुद्राव ततो भृशम्4.9.9॥

##### शब्दार्थः
सः he, असुरः तु demon also, मे भ्रातरम् my brother, दूरात् from a distance, अवस्थितम् took my stand, मां च and us, दृष्ट्वा after seeing, तदा then, भृशम् very much, जातसन्त्रासः felt scared, प्रदुद्राव ran

##### आङ्ग्लानुवादः
'On seeing my brother and me from a distance, the demon took to his heels scared.



#### श्लोकः
##### मूलम्
तस्मिन् द्रवति सन्त्रस्ते ह्यावां द्रुततरं गतौ।  
प्रकाशश्च कृतो मार्गश्चन्द्रेणोद्गच्छता तदा4.9.10॥

##### शब्दार्थः
सन्त्रस्ते when frightened, तस्मिन् him, द्रवति while running, आवाम् we also, द्रुततरम् faster, गतौ both went, तदा then, उद्गच्छता while rising, चन्द्रेण by the Moon, मार्गः the path, प्रकाशश्च was welllit, कृतः made.

##### आङ्ग्लानुवादः
'Frightened, he ran. We too chased him running faster. As the Moon was rising the path was welllit.



#### श्लोकः
##### मूलम्
स तृणैरावृतं दुर्गं धरण्या विवरं महत्।  
प्रविवेशासुरो वेगादावामासाद्य विष्ठितौ4.9.11॥

##### शब्दार्थः
सः असुरः that demon, धरण्याः on earth, दुर्गम् difficult passage, तृणैः by heaps of grass, आवृतम् covered, महत् great, विवरम् a hole, प्रविवेश entered, आवाम् both of us, आसाद्य reaching, विष्ठितौ we took position

##### आङ्ग्लानुवादः
'The demon entered into a hole (cave) covered with a heap of grass, difficult, therefore, of access. Both of us reached there and took position.



#### श्लोकः
##### मूलम्
तं प्रविष्टं रिपुं दृष्ट्वा बिलं रोषवशं गतः।  
मामुवाच तदा वाली वचनं क्षुभितेन्द्रियः4.9.12॥

##### शब्दार्थः
तदा then, बिलम् hole, प्रविष्टम् entered, तं रिपुम् that enemy, दृष्ट्वा seeing, वाली Vali, रोषवशम् angry, गतः went, क्षुभितेन्द्रियः senses stirred, माम् to me, उवाच said.

##### आङ्ग्लानुवादः
'Seeing the enemy entering the cave, Vali became wrathful and his senses were terribly disturbed.He said to meः



#### श्लोकः
##### मूलम्
इह त्वं तिष्ठ सुग्रीव बिलद्वारि समाहितः।  
यावत्तत्र प्रविश्याहं निहन्मि सहसा रिपुम्4.9.13॥

##### शब्दार्थः
सुग्रीव O Sugriva, अहम् I, तत्र there, प्रविश्य after entering, सहसा at once, रिपुम् the enemy, यावत् निहन्मि till I kill, समाहितः being alert, अद्य now, इह here, बिलद्वारि at the hole, तिष्ठ you wait, त्वम् yourself.

##### आङ्ग्लानुवादः
'O Sugriva wait here at the entrance of the cave and be on your alert until I enter this hole and kill the enemy'.



#### श्लोकः
##### मूलम्
मया त्वेतद्वचश्श्रुत्वा याचितस्स परन्तपः।  
शापयित्वा तु मां पद्भ्यां प्रविवेश बिलं महत्4.9.14॥

##### शब्दार्थः
एतत् this, वचः words, श्रुत्वा after hearing, मया me, याचितः begged, परन्तपः scorcher of enemies, सः he, माम् me, पद्भ्याम् on his feet, शापयित्वा made me swear, महत् great, बिलम् cave, प्रविवेश entered.

##### आङ्ग्लानुवादः
'On hearing him, I begged the scorcher of enemies (Vali) that I would follow him, but he made me swear on his feet and entered the cave.



#### श्लोकः
##### मूलम्
तस्य प्रविष्टस्य बिलं साग्रस्संवत्सरो गतः।  
स्थितस्य मम बिलद्वारि स कालो व्यत्यवर्तत4.9.15॥

##### शब्दार्थः
बिलम् cave, प्रविष्टस्य  him who entered, तस्य for him, साग्रः well over, संवत्सरज्ञ a year, गतः had passed, बिलद्वारि at the entrance of the cave, स्थितस्य was waiting, सः कालः all that year, व्यत्यवर्तत passed by.

##### आङ्ग्लानुवादः




#### श्लोकः
##### मूलम्
अहं तु नष्टं ज्ञात्वा तं स्नेहादागतसम्भ्रमः।  
भ्रातरं न च पश्यामि पापाशङ्कि च मे मनः4.9.16॥

##### शब्दार्थः
अहं तु I also, तम् him, नष्टम् dead, ज्ञात्वा after knowing, स्नेहात् due to love, आगत संभ्रमः  
became agitated, भ्रातरम् brother, न पश्यामि I have not seen, मे my, मनः mind, पापाशङ्कि च suspected.

##### आङ्ग्लानुवादः
'Thinking him dead, I became agitated because of my love for him. My mind began to apprehend his death since I had not seen my brother for long.



#### श्लोकः
##### मूलम्
अथ दीर्घस्य कालस्य बिलात्तस्माद्विनिस्सृतम्।  
सफेनं रुधिरं रक्तमहं दृष्ट्वा सुदुःखितः॥4.9.17॥

##### शब्दार्थः
अथ then, दीर्घस्य कालस्य after a long time, तस्मात् from that, बिलात् from the cave, विनिःसृतम् flowing down, सफेनम् along with foam, रुधिरम् blood, दृष्ट्वा after seeing, ततः then, अहम् I, भृशदुःखितः became very sad.

##### आङ्ग्लानुवादः




#### श्लोकः
##### मूलम्
नर्दतामसुराणां च ध्वनिर्मे श्रोत्रमागतः।  
निरस्तस्य च सङ्ग्रामे क्रोशतोनिस्स्वनो गुरोः4.9.18॥

##### शब्दार्थः
नर्दताम्  roaring voices, असुराणाम् of the demon, ध्वनिः sound, मे to me, श्रोत्रम् to the ear, आगतः came to, सङ्ग्रामे in war, रतस्त engaged, क्रोशतो वापि or not of a shouting, गुरोः of my brother, निस्स्वनः voice.

##### आङ्ग्लानुवादः
'I heard the roaring voices of the demons and not the yelling of my brother engaged in the duel.



#### श्लोकः
##### मूलम्
अहं त्ववगतो बुद्ध्या चिह्नैस्तैर्भ्रातरं हतम्।  
पिधाय च बिलद्वारं शिलया गिरिमात्रया4.9.19॥  
शोकार्तश्चोदकं कृत्वा किष्किन्धामागतस्सखे।  
गूहमानस्य मे तत्त्वं यत्नतो मन्त्रिभिश्श्रुतम्4.9.20॥

##### शब्दार्थः
सखे O friend, अहं तु I also, तैः by those, चिह्नैः by the signs, भ्रातरम् my brother, हतम्  killed, बुद्ध्या with my understanding, अवगतः  came to know, गिरिमात्रया of the size of a mountain, शिलया with a rock, बिलद्वारम् the entrance of the mountain, पिधाय blocking, च and, शोकार्तः immersed in sorrow, उदकं कृत्वा offering oblations, किष्किन्धाम् to Kishkindha, आगतः came, मे  me, गूहमानस्य intending to hide the fact, मन्त्रिभिः by the ministers, तत्त्वम् truth, यत्नतः  efforts, श्रुतम् heard.

##### आङ्ग्लानुवादः
'O friend by those signs I understood that my brother was killed and concluding that way I blocked the entrance of the cave with a rock of the size of a mountain and offered oblations to my brother and came to Kishkinda. I intended to hide the fact of Vali's death. But the ministers came to know the truth with their efforts.



#### श्लोकः
##### मूलम्
ततोऽहं तैस्समागम्य सम्मतैरभिषेचितः।  
राज्यं प्रशासतस्तस्य न्यायतो मम राघव4.9.21॥  
आजगाम रिपुं हत्वा वाली तमसुरोत्तमम्॥

##### शब्दार्थः
ततः then, समेतैः by those coming together, तैः by them, समागम्य having assembled, अहम् I, अभिषेचितः I was consecrated, राघव O Rama, तस्य मम to me (in such a condition), राज्यम् kingdom, न्यायतः lawfully, प्रशासतः while I was ruling, सः वानरः that monkey, रिपुम् enemy, दानवम् demon, हत्वा after killing, आजगाम came back.

##### आङ्ग्लानुवादः
'Then all the ministers assembled together and consecrated me. While I was ruling the kingdom lawfully, Vali, the monkey came back after killing the enemy demon.



#### श्लोकः
##### मूलम्
अभिषिक्तं तु मां दृष्ट्वा वाली संरक्तलोचनः।  
मदीयान्मन्त्रिणो बद्ध्वा परुषं वाक्यमब्रवीत्4.9.22॥

##### शब्दार्थः
अभिषिक्तम् consecrated, माम् me, दृष्ट्वा on seeing, कोपात् angrily, संरक्तलोचनः with his eyes turned red, मदीयान् those belonging to me, मन्त्रिणः at the ministers, बद्ध्वा after imprisoning, परुषम् harsh, वाक्यम् words, अब्रवीत् spoke.

##### आङ्ग्लानुवादः
'Seeing me on the throne, Vali became angry and his eyes turned red. He imprisoned  
my ministers and spoke to me harshly.



#### श्लोकः
##### मूलम्
निग्रहेऽपि समर्थस्य तं पापं प्रति राघव।  
न प्रावर्तत मे बुद्धिर्भ्रातुर्गौरवयन्त्रिता4.9.23॥

##### शब्दार्थः
राघव Rama, निग्रहे in resistance, अपि also, समर्थस्य of a capable one, मे my, बुद्धिः intellect, भ्रातृगौरवयन्त्रिता controlled by my respect for my brother, तं पापं प्रति towards that sinner, न प्रावर्तत did not advance.

##### आङ्ग्लानुवादः
'O Rama even though I was capable of restraining the sinner, my intellect did not let me do so out of respect for my brother.



#### श्लोकः
##### मूलम्
हत्वा शत्रुं स मे भ्राता प्रविवेश पुरं तदा4.9.24॥  
मानयंस्तं महात्मानं यथावच्चाभ्यवादयम्।  
उक्ताश्च नाशिषस्तेन सन्तुष्टेनान्तरात्मना4.9.25॥

##### शब्दार्थः
मे भ्राता my brother, सः he, शत्रुम् enemy, हत्वा after killing, तदा then, पुरम् town, प्रविवेश he entered, महात्मानम् great man, तम् him, मानयन् while I respected, यथावत् as usual, अभ्यवादयम् I offered salutations, तेन by him, सन्तुष्टेन  gladly, अन्तरात्मना wholeheartedly, आशिषः blessings, नोक्ताः were not pronounced.

##### आङ्ग्लानुवादः
'When my brother came back to the town after killing the enemy, I offered as usual my salutations to him. But he did not bless me wholeheartedly.



#### श्लोकः
##### मूलम्
नत्वा पादावहं तस्य मकुटेनास्पृशं प्रभो  
अपि वाली मम क्रोधान्न प्रसादं चकार सः4.9.26॥

##### शब्दार्थः
प्रभो O Lord, अहम् I, नत्वा bowing, तस्य पादौ at his feet, मकुटेन with my crown, अस्पृशम् I touched, अपि even then, सः वाली that Vali, क्रोधात् angrily, मम my, प्रसादम् pleasure, न चकार not accepted.

##### आङ्ग्लानुवादः
'O lord I bowed at his feet with my crown in total submission. Even then Vali was not pleased a bit.  

#### समाप्तिः
 श्रीमद्रामायणे वाल्मीकीय आदिकाव्ये किष्किन्धाकाण्डे नवमस्सर्गः॥  
Thus ends the ninth sarga of Kishkindakanda of the Holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/4_kiShkindhAkANDam/02-vAli-vadhaH/009_sugrIveNa_vairakAraNakathanam.md">
<details><summary><h3>भूषणम् ...{Loading}...</h3></summary>



वाली नाम मम भ्राता ज्येष्ठः शत्रुनिषूदनः ।  

पितुर्बहुमतो नित्यं ममापि च तथा पुरा  ॥  ४।९।१  ॥   

अथ वाल्यपराधवृत्तान्तो नवमे वाली नामेत्यादिषड्विंशतिः श्लोकाः  ॥  ४।९।१
 ॥   

  

पितर्युपरते ऽस्माकं ज्येष्ठो ऽयमिति मन्त्रिभिः ।  

कपीनामीश्वरो राज्ये कृतः परमसम्मतः  ॥  ४।९।२  ॥   

पितरीति । अयं ज्येष्ठः । अतः कपीनामीश्वर इति राज्ये कृतः स्थापितः  ॥ 
४।९।२  ॥   

  

राज्यं प्रशासतस्तस्य पितृपैतामहं महत् ।  

अहं सर्वेषु कालेषु प्रणतः प्रेष्यवत्स्थितः  ॥  ४।९।३  ॥   

पितृपैतामहं स्वपितुः ऋक्षरजसः पित्रा ब्रह्मणा तस्मै दत्तत्वात्  ॥  ४।९।३
 ॥   

  

मायावी नाम तेजस्वी पूर्वजो दुन्दुभेः सुतः ।  

तेन तस्य महद्वैरं स्त्रीकृतं विश्रुतं पुरा  ॥  ४।९।४  ॥   

दुन्दुभेः पूर्वजः अग्रजः । सुतः मयस्येति शेषः । वक्ष्यत्युत्तरकाण्डे मयः
"मायावी प्रथमस्तात दुन्दुभिस्तदनन्तरः ।" इति । तेन मायाविना तस्य वालिनः
स्त्रीकृतं स्त्रीनिमित्तं महद्वैरमस्तीति पुरा विश्रुतम्  ॥  ४।९।४  ॥   

  

स तु सुप्तजने रात्रै किष्किन्धाद्वारमागतः ।  

नर्दति स्म सुसंरब्धो वालिनं चाह्वयद्रणे  ॥  ४।९।५  ॥   

सुप्तजने सुप्तः जनो यस्मिन् रात्र्यंशे स सुप्तजनः, अर्धरात्र इत्यर्थः  ॥ 
४।९।५  ॥   

  

प्रसुप्तस्तु मम भ्राता नर्दितं भैरवस्वनम् ।  

श्रुत्वा न ममृषे वाली निष्पपात जवात्तदा  ॥  ४।९।६  ॥   

स तु वै निःसृतः क्रोधात्तं हन्तुमसुरोत्तमम् ।  

वार्यमाणस्ततः स्त्रीभिर्मया च प्रणतात्मना  ॥  ४।९।७  ॥   

स तु निर्धूय सर्वान्नो निर्जगाम महाबलः ।  

ततो ऽहमपि सौहार्दान्निःसृतो वालिना सह  ॥  ४।९।८  ॥   

स तु मे भ्रातरं दृष्ट्वा मां च दूरादवस्थिम् ।  

असुरो जातसन्त्रासः प्रदुद्राव ततो भृशम्  ॥  ४।९।९  ॥   

भैरवस्वनं भैरवस्वनरूपं नर्दितं गर्जितम्  ॥  ४।९।६९  ॥   

  

तस्मिन् द्रवति सन्त्रस्ते ह्यावां द्रुततरं गतौ ।  

प्रकाशश्च कृतो मार्गश्चन्द्रेणोद्गच्छता तदा  ॥  ४।९।१०  ॥   

तस्मिन्निति । उद्गच्छता उदयमानेन  ॥  ४।९।१०  ॥   

  

स तृणैरावृतं दुर्गं धरण्या विवरं महत् ।  

प्रविवेशासुरो वेगादावामासाद्य विष्ठितौ  ॥  ४।९।११  ॥   

तं प्रविष्टं रिपुं दृष्ट्वा बिलं रोषवशंगतः ।  

मामुवाच तदा वाली वचनं क्षुभितेन्द्रियः  ॥  ४।९।१२  ॥   

इह त्वं तिष्ठ सुग्रीव बिलद्वारि समाहितः ।  

यावत्तत्र प्रविश्याहं निहन्मि सहसा रिपुम्  ॥  ४।९।१३  ॥   

आसाद्य बिलद्वारमिति शेषः  ॥  ४।९।१११३  ॥   

  

मया त्वेतद्वचः श्रुत्वा याचितः स परन्तपः ।  

शापयित्वा तु मां पद्भ्यां प्रविवेश बिलं महत्  ॥  ४।९।१४  ॥   

याचितः सह प्रवेशनमिति शेषः । पद्भ्यां स्वपदाभ्याम् । "श्लाघह्नुस्थाशपां
ज्ञीप्स्यमानः ।" इति चतुर्थी  ॥  ४।९।१४  ॥   

  

तस्य प्रविष्टस्य बिलं साग्रः संवत्सरो गतः ।  

स्थितस्य च मम द्वारि स कालो व्यत्यवर्तत  ॥  ४।९।१५  ॥   

तस्य प्रविष्टस्य तस्मिन् प्रविष्टे साग्रः सम्पूर्णः स कालः संवत्सरः ।
ममापि संवत्सरो गत इत्यर्थः  ॥  ४।९।१५  ॥   

  

अहं तु नष्टं ज्ञात्वा तं स्नेहादागतसम्भ्रमः ।  

भ्रातरं न च पश्यामि पापाशङ्कि च मे मनः  ॥  ४।९।१६  ॥   

अहं तं नष्टं ज्ञात्वा साग्रसंवत्सरमदृष्टं बुद्ध्वा स्नेहादागतसम्भ्रमो
ऽभवम् । भ्रातरं च न पश्यामि नापश्यम् । ततः मे मनः पापाशङ्कि तन्मरणाशङ्कि
जातम्  ॥  ४।९।१६  ॥   

  

अथ दीर्घस्य कालस्य बिलात्तस्माद्विनिस्सृतम् ।  

सफेनं रुधिरं रक्तमहं दृष्ट्वा सुदुःखितः  ॥  ४।९।१७  ॥   

नर्दतामसुराणां च ध्वनिर्मे श्रोत्रमागतः ।  

निरस्तस्य च सङ्ग्रामे क्रोशतो निस्वनो गुरोः  ॥  ४।९।१८  ॥   

रक्तं रक्तवर्णम्  ॥  ४।९।१७,१८  ॥   

  

अहं त्ववगतो बुद्ध्या चिह्नैस्तैर्भ्रातरं हतम् ।  

पिधाय च बिलद्वारं शिलया गिरिमात्रया ।  

शोकार्तश्चोदकं कृत्वा किष्किन्धामागतः सखे  ॥  ४।९।१९  ॥   

चिह्नैः मरणकालिकस्वरैः  ॥  ४।९।१९  ॥   

  

गूहमानस्य मे तत्त्वं यत्नतो मन्त्रिभिः श्रुतम् ।  

ततो ऽहं तैः समागम्य सम्मतैरभिषेचितः  ॥  ४।९।२०  ॥   

राज्यं प्रशासतस्तस्य न्यायतो मम राघव ।  

आजगाम रिपुं हत्वा वाली तमसुरोत्तमम्  ॥  ४।९।२१  ॥   

अभिषिक्तं तु मां दृष्ट्वा वाली संरक्तलोचनः ।  

मदीयान् मन्त्रिणो बद्ध्वा परुषं वाक्यमब्रवीत्  ॥  ४।९।२२  ॥   

तत्त्वं यथार्थं वालिमरणं गूहमानस्य प्रच्छादयतः मे मत्तः यत्नतः बहुयत्नेन
स्वविषयशापादिना श्रुतमासीत्  ॥  ४।९।२०२२  ॥   

  

निग्रहे ऽपि समर्थस्य तं पापं प्रति राघव ।  

न प्रावर्तत मे बुद्धिर्भ्रातुर्गौरवयन्त्रिता  ॥  ४।९।२३  ॥   

पापम् अज्ञानकृतमिति सान्त्वनेपि धिक्करणात् पापिष्ठं तं प्रति निग्रहे
समर्थस्य, प्रकृतिबलसम्पन्नत्वादिति भावः । यन्त्रिता नियमिता  ॥  ४।९।२३
 ॥   

  

हत्वा शत्रुं स मे भ्राता प्रविवेश पुरं तदा ।  

मानयंस्तं महात्मानं यथावच्चाभ्यवादयम्  ॥  ४।९।२४  ॥   

उक्ताश्च नाशिषस्तेन सन्तुष्टेनान्तरात्माना  ॥  ४।९।२५  ॥   

प्रविवेश पुरमित्युक्त्या मन्त्रिबन्धनादिकं पुराद्वहिरिति ज्ञेयम्  ॥ 
४।९।२४,२५  ॥   

  

नत्वा पादावहं तस्य मुकुटेनास्पृशं प्रभो ।  

अपि वाली मम क्रोधान्न प्रसादं चकार सः  ॥  ४।९।२६  ॥   

इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे नवमः
सर्गः  ॥  ९  ॥   

नत्वेति । मम क्रोधान्मयि कोपात्  ॥  ४।९।२६  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने नवमः सर्गः  ॥  ९  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/4_kiShkindhAkANDam/02-vAli-vadhaH/009_sugrIveNa_vairakAraNakathanam.md">
<details><summary><h3>शिरोमणी ...{Loading}...</h3></summary>



सुग्रीवोक्तिमाह वालीत्यादिभिः । शत्रुनिषूदनो ज्येष्ठो वालीनाम मम भ्राता
पुरा वैरात्पूर्वं यथा पितुबहुमतः प्रियः इत्यर्थः, तथा ममापि बहुमतः
आसीदिति शेषः  ॥  ४।९।१  ॥   

  

पितरीति । पितरि उपरते मृते सति ज्येष्ठो ऽयमिति हेतोः राज्ये राज्यासने
परमसंमतो वाली मन्त्रिभिः कपीनामीश्वरः कृतः  ॥  ४।९।२  ॥   

  

राज्यमिति । पितृपैतामहम् पित्रादिपरम्परया भुक्तं राज्यं प्रशासतस्तस्य
वालिनः प्रेष्यवत् भृत्यवत् सर्वेषु कालेषु प्रणतो ऽहं स्थितः  ॥  ४।९।३
 ॥   

  

मायावीति । दुन्दुभेः पूर्वजो ज्येष्ठः मयस्य सुतो मायावीनाम बभूवेति शेषः
। तेन मायाविना तस्य वालिनः स्त्रीकृतं स्त्रीमूलकं महत् वैरं पुरा अभवदिति
शेषः । मयस्येत्यध्याहृतम् । अत एव "मायावी प्रथमस्तात
दुन्दुभिस्तदनन्तरम्" इत्युत्तरकाण्डे वक्ष्यमाणं संगच्छते  ॥  ४।९।४  ॥   

  

स इति । रात्रौ सुप्ते सति किष्किन्धाद्वारमागतः सुसंरब्धः जातकोपः स
मायावी नर्दति स्म रणे रणार्थं वालिनमाह्वयच्च  ॥  ४।९।५  ॥   

  

प्रसुप्त इति । प्रसुप्तो मम भ्राता वाली नर्दतो मायावीनो भैरवस्वनं
श्रुत्वा न ममृषे अत एव जवात् वेगात् निष्पपात निरगच्छत्  ॥  ४।९।६  ॥   

  

स इति । क्रोधात् असुरोत्तमं हन्तुं निस्सृतः स वाली स्त्रीभिः प्रणतात्मना
मया च वार्यमाण आसीदिति शेषः  ॥  ४।९।७  ॥   

  

स इति । स वाली ताः मया सहिताः सर्वाः स्त्रियः निर्धूय तिरस्कृत्य
निर्जगाम । ततो ऽनन्तरं सौहार्दात् हेतोः वालिना सह अहमपि निस्सृतः  ॥ 
४।९।८  ॥   

  

स इति । अवस्थितं भ्रातरं मां च दूरात् दृष्ट्वा जातसंत्रासः असुरः स
मायावी भृशं प्रदुद्राव  ॥  ४।९।९  ॥   

  

तस्मिन्निति । सत्रस्ते तस्मिन् द्रवति विद्रवति सति आवां द्रुततरमतिशीघ्रं
गतौ तदा उद्गच्छता उदयं प्राप्नुवता चन्द्रेण मार्गो ऽपि प्रकाशः प्रकाशितः
कृतः  ॥  ४।९।१० ॥   

  

स इति । असुरः स मायावी तृणैः आवृतं महत् बृहत् अत एव दुर्गममन्यैर्दुर्गमं
धरण्या विवरं वेगात् प्रविवेश । आवामासाद्य गुहाद्वारं प्राप्य विष्ठितौ
स्थितौ  ॥  ४।९।११  ॥   

तमिति । बिलं प्रविष्टं तं रिपुं दृष्ट्वा रोषवशं गतः अत एव
क्षुभितेन्द्रियो वाली मामुवाच  ॥  ४।९।१२  ॥   

  

तद्वचनाकारमाह इहेति । अत्र अस्यां गुहायामद्य प्रविश्य समरे रिपुं
यावन्निहन्मि तावत् समाहितस्त्वमिह बिलद्वारि तिष्ठ  ॥  ४।९।१३  ॥   

  

मयेति । एतत् वचः श्रुत्वा परंतपः स वाली मया याचितः सह प्रवेशायेति शेषः,
स मया याचितो वाली पद्भ्यां स्वचरणाभ्यां मां शापयित्वा बिलात्
यावत्स्वागमनं स्वचरणशपथपूर्वकं संस्थाप्येत्यर्थः, ततस्तद्बिलं प्रविवेश
 ॥  ४।९।१४  ॥   

  

तस्येति । बिलं प्रविष्टस्य तस्य वालिनः साग्रः समग्रः संवत्सरः गतो
व्यतीतः । बिलद्वारि स्थितस्य ममापि सः साग्रः संवत्सरः कालः व्यत्यवर्तत
 ॥  ४।९।१५  ॥   

  

अहमिति । तं बिले प्रविष्टं भ्रातरं न पश्यामि संवत्सरपर्यतं नापश्यम् इति
हेतोः मे मनः पापशङ्कि पापात् पापिनः मायाविनः शङ्कते स्वभ्रातृकर्मकवधं
संभावयति तच्छीलं मे मनो जातमिति शेषः, अत एव तं भ्रातरं नष्टं हिंसितं
ज्ञात्वा स्नेहात् तद्विषयकातिप्रीतेः हेतोः आगतसंभ्रमः प्राप्तोद्वेगः
आसमिति शेषः  ॥  ४।९।१६  ॥   

  

अथेति । अथानन्तरं दीर्घस्य कालस्य अपगमे सतीति शेषः,
तस्माद्बिलाद्विनिस्सृतं सफेनं रुधिरं दृष्ट्वा ततस्तस्माद्दर्शनात् अहं
भृशदुःखितः अभवमिति शेषः  ॥  ४।९।१७  ॥   

  

नर्दतामिति । नर्दतामसुराणां ध्वनिः मे श्रोत्रमागतः प्राप्तः । संग्रामे
रतस्य क्रोशतो ऽपि गुरोः वालिनः स्वनः न श्रोत्रमागतः श्रोत्रमागत
इत्युभयान्वयि  ॥  ४।९।१८ ॥   

  

अहमिति । तैः बिलनिर्गतरुधिरासुरमात्रगर्जनादिभिः चिह्नैः भ्रातरं हतं
बुद्धया स्वविचारेण अवगतः निश्चयवान् अहमासमिति शेषः, अत एव गिरिमात्रया
पर्वतनिभया शिलया बिलद्वारं पिधाय राक्षसकर्तृकबहिर्निगमनाभावाय आच्छाद्य
शोकार्तः सन् उदकं कृत्वा किष्किन्धामागतः प्राप्तः । सार्धश्लोक एकान्वयी
 ॥  ४।९।१९  ॥   

  

गूहमानस्येति । तत्त्वं वालिवधं यत्नतो ऽनेकविधोपायैर्गूहमानस्य
शत्र्वाक्रमणादिशङ्कया गोप्यमानस्य मे मन्त्रिभिरमात्यैः श्रुतं तेषां
संनिधौ मया कथितमित्यर्थः । ततस्तस्माद्धेतोः समेतैः तैः मन्त्रिभिः
अहमभिषेचितः  ॥  ४।९।२०  ॥   

  

राज्यमिति । न्यायतो राज्यं प्रशासतो मम अभिमुखमिति शेषः । वानरो वाली
रिपुं हत्वा आजगामा  ॥  ४।९।२१  ॥   

  

अभिषिक्तमिति । अभिषिक्तं मां दृष्ट्वा क्रोधात् संरक्तलोचनो वाली मदीयान्
मन्त्रिणो बद्धा परुषं वाक्यमब्रवीत्  ॥  ४।९।२२  ॥   

  

निग्रह इति । निग्रहे तत्परुषवाक्यादिनिरोधे समर्थस्यापि मे बुद्धिः
भ्रातृगौरवयन्त्रिता भ्रातृगौरवहेतुकप्राप्तसंकोचा सती तं वालिनं प्रति न
प्रावर्तत  ॥  ४।९।२३  ॥   

  

हत्वेति । शत्रुं हत्वा मे भ्राता यदा पुरं प्रविवेश तदा महात्मानं तं
वालिनं मानयन् सन् यथावत् अभ्यवादयं तेन वालिना च प्रहृष्टेन अन्तरात्मना
मनसा आशिषो न उक्ताः । सार्धश्लोक एकान्वयी  ॥  ४।९।२४,२५  ॥   

  

नत्वेति । तस्य वालिनः पादावहं नत्वा मुकुटेन अस्पृशं वाली तु क्रोधात्
प्रसादं न चकार  ॥  ४।९।२६  ॥   

  

इति श्रीमद्वाल्मीकीयरामायणव्याख्याने रामायणशिरोमणौ किष्किन्धाकाण्डे नवमः
सर्गः  ॥  ४।९  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/4_kiShkindhAkANDam/02-vAli-vadhaH/009_sugrIveNa_vairakAraNakathanam.md">
<details><summary><h3>तिलकम् ...{Loading}...</h3></summary>



उपक्रान्तमेवाह-- वालीति । पितुः क्षेत्रिणः मात्रैक्याच्च भ्रातृत्वं
भीमार्जुनादिवत्  ॥  ४।९।१  ॥   

  

कपीनां राज्ये इत्यन्वयः  ॥  ४।९।२  ॥   

  

पितृपैतामहम् आर्षत्वादुत्तरपदवृद्धिः  ॥  ४।९।३  ॥   

  

मायावीत्यन्वर्थं नाम । पूर्वजो ज्येष्ठः । स्त्रीकृतं स्त्रीनिमित्तम् ।
अयमितिहासः क्वचित्पुराणे शोधनीयो बहुदर्शिभिः  ॥  ४।९।४  ॥   

  

सुप्ते जने रात्रौ सुप्तजने भागे ऽर्धरात्रे रणनिमित्तम्  ॥  ४।९।५१०  ॥   

  

तृणैरावृतं छन्नं विवरं बिलमासाद्य प्राप्य विष्ठितौ स्थितौ  ॥  ४।९।११  ॥   

  

बिलं प्रविष्टं दृष्ट्वा  ॥  ४।९।१२,१३  ॥   

  

एतद्वचो रिपुवधाय बिलप्रवेशवचनं याचितः सहप्रवेशमिति शेषः । स्वपादाभ्यां
शपयित्वा स्वपादशपथपूर्वं सहप्रवेशान्निवार्य यावन्मदागमनं तावद्बिलद्वारि
तिष्ठेति चोक्त्वेत्यर्थः  ॥  ४।९।१४  ॥   

  

साग्रः संवत्सरः किञ्चिदधिकः संवत्सरः, द्वारि स्थितस्य च मम स कालः साग्रः
संवत्सरो व्यत्यवर्ततातिक्रान्तः । तावत्पर्यन्तं मया तत्रैव
स्थितमित्याशयः  ॥  ४।९।१५ ॥   

  

ततो यदा हतं भ्रातरं न पश्यामि तदा ऽहं भ्रातरं नष्टं दर्शनाविषयं जातम्
स्नेहादागतसंभ्रम आगतक्षोभो जातः, पापशङ्कि मरणशङ्कि मे मनो जातं च  ॥ 
४।९।१६,१७  ॥   

  

सङ्ग्रामे रतस्य निरतस्य क्रोशतो ऽपि गुरोः स्वनो न श्रोत्रमागत
इत्यनुकर्षः  ॥  ४।९।१८  ॥   

  

चिह्नैर्बिलद्वारि रुधिरनिःसरणासुरीयसङ्ग्रामक्रोशनादिभिर्भ्रातरं हतमवगतो
ज्ञातवान् । पिधाय राक्षसनिर्गमशङ्कया  ॥  ४।९।१९  ॥   

  

यत्नतो गूहमानस्यापि मे तत्त्वं वालिवृत्तान्तविषयं
मन्त्रिभिर्वालिमन्त्रिभिः श्रुतम्  ॥  ४।९।२०  ॥   

  

समेतैर्मिलितैः । तस्य राज्यमिति बुद्ध्यैव न्यायतः प्रशासतो मम समीपमाजगाम
स वानर इत्यन्वयः  ॥  ४।९।२१,२२  ॥   

  

मदीयान्मदभिषेककर्तृ़न् । निग्रहे समर्थस्यापि मे बुद्धिर्भ्रातृगौरवेण
यन्त्रिता सङ्कुचिता सती तं पापं प्रति निग्रहाय न प्रावर्तत  ॥  ४।९।२३
 ॥   

  

उक्तानुवादपूर्वमवशिष्टव्यापारकथनम्-- हत्वेत्यादि  ॥  ४।९।२४,२५  ॥   

  

अपि तथापीत्यर्थः  ॥  ४।९।२६  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
किष्किन्धाकाण्डे नवमः सर्गः  ॥  ४।९  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/4_kiShkindhAkANDam/02-vAli-vadhaH/009_sugrIveNa_vairakAraNakathanam.md">
<details><summary><h3>द्राविडपाठः ...{Loading}...</h3></summary>



  
वाली नाम मम भ्राता ज्येष्ठः शत्रुनिषूदनः।  
पितुर्बहुमतो नित्यं ममापि च तथा पुरा ॥ 4.9.1 ॥   
पितर्युपरतेऽस्माकं ज्येष्ठोऽयमिति मन्त्रिभिः।  
कपीनामीश्वरो राज्ये कृतः परमसम्मतः ॥ 4.9.2 ॥   
राज्यं प्रशासतस्तस्य पितृपैतामहं महत्।  
अहं सर्वेषु कालेषु प्रणतः प्रेष्यवत्स्थितः ॥ 4.9.3 ॥   
मायावी नाम तेजस्वी पूर्वजो दुन्दुभेः सुतः।  
तेन तस्य महद्वैरं स्त्रीकृतं विश्रुतं पुरा ॥ 4.9.4 ॥   
स तु सुप्तजने रात्रै किष्किन्धाद्वारमागतः।  
नर्दति स्म सुसंरब्धो वालिनं चाह्वयद्रणे ॥ 4.9.5 ॥   
प्रसुप्तस्तु मम भ्राता नर्दितं भैरवस्वनम्।  
श्रुत्वा न ममृषे वाली निष्पपात जवात्तदा ॥ 4.9.6 ॥   
स तु वै निःसृतः क्रोधात्तं हन्तुमसुरोत्तमम्।  
वार्यमाणस्ततः स्त्रीभिर्मया च प्रणतात्मना ॥ 4.9.7 ॥   
स तु निर्धूय सर्वान्नो निर्जगाम महाबलः।  
ततोऽहमपि सौहार्दान्निःसृतो वालिना सह ॥ 4.9.8 ॥   
स तु मे भ्रातरं दृष्ट्वा मां च दूरादवस्थिम्।  
असुरो जातसन्त्रासः प्रदुद्राव ततो भृशम् ॥ 4.9.9 ॥   
तस्मिन् द्रवति सन्त्रस्ते ह्यावां द्रुततरं गतौ।  
प्रकाशश्च कृतो मार्गश्चन्द्रेणोद्गच्छता तदा ॥ 4.9.10 ॥   
स तृणैरावृतं दुर्गं धरण्या विवरं महत्।  
प्रविवेशासुरो वेगादावामासाद्य विष्ठितौ ॥ 4.9.11 ॥   
तं प्रविष्टं रिपुं दृष्ट्वा बिलं रोषवशङ्गतः।  
मामुवाच तदा वाली वचनं क्षुभितेन्द्रियः ॥ 4.9.12 ॥   
इह त्वं तिष्ठ सुग्रीव बिलद्वारि समाहितः।  
यावत्तत्र प्रविश्याहं निहन्मि सहसा रिपुम् ॥ 4.9.13 ॥   
मया त्वेतद्वचः श्रुत्वा याचितः स परन्तपः।  
शापयित्वा तु मां पद्भ्यां प्रविवेश बिलं महत् ॥ 4.9.14 ॥   
तस्य प्रविष्टस्य बिलं साग्रः संवत्सरो गतः।  
स्थितस्य च मम द्वारि स कालो व्यत्यवर्तत ॥ 4.9.15 ॥   
अहं तु नष्टं ज्ञात्वा तं स्नेहादागतसम्भ्रमः।  
भ्रातरं न च पश्यामि पापाशङ्कि च मे मनः ॥ 4.9.16 ॥   
अथ दीर्घस्य कालस्य बिलात्तस्माद्विनिस्सृतम्।  
सफेनं रुधिरं रक्तमहं दृष्ट्वा सुदुःखितः ॥ 4.9.17 ॥   
नर्दतामसुराणां च ध्वनिर्मे श्रोत्रमागतः।  
निरस्तस्य च सङ्ग्रामे क्रोशतो निस्वनो गुरोः ॥ 4.9.18 ॥   
पिधाय च बिलद्वारं शिलया गिरिमात्रया।  
शोकार्तश्चोदकं कृत्वा किष्किन्धामागतः सखे ॥ 4.9.19 ॥   
गूहमानस्य मे तत्त्वं यत्नतो मन्त्रिभिः श्रुतम्।  
ततोऽहं तैः समागम्य सम्मतैरभिषेचितः ॥ 4.9.20 ॥   
राज्यं प्रशासतस्तस्य न्यायतो मम राघव।  
आजगाम रिपुं हत्वा वाली तमसुरोत्तमम् ॥ 4.9.21 ॥   
अभिषिक्तं तु मां दृष्ट्वा वाली संरक्तलोचनः।  
मदीयान् मन्त्रिणो बद्ध्वा परुषं वाक्यमब्रवीत् ॥ 4.9.22 ॥   
निग्रहेऽपि समर्थस्य तं पापं प्रति राघव।  
न प्रावर्तत मे बुद्धिर्भ्रातुर्गौरवयन्त्रिता ॥ 4.9.23 ॥   
हत्वा शत्रुं स मे भ्राता प्रविवेश पुरं तदा।  
मानयंस्तं महात्मानं यथावच्चाभ्यवादयम् ॥ 4.9.24 ॥   
उक्ताश्च नाशिषस्तेन सन्तुष्टेनान्तरात्माना ॥ 4.9.25 ॥   
नत्वा पादावहं तस्य मुकुटेनास्पृशं प्रभो।  
अपि वाली मम क्रोधान्न प्रसादं चकार सः ॥ 4.9.26 ॥   

</details>
</div>
