+++
title = "०३४ विश्वामित्रवंशकथा"
title_english = "034 Legend of vishvamitra s ancestry"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_1/Kanda_1_BK-034-Vishvamitra_Vamsha_Varnavam.mp3"></div>

<div class="js_include collapsed" newlevelforh1="2" title="IITK" unfilled url="/purANam/rAmAyaNam/audIchya-pAThaH/iitk/1_bAlakANDam/04-mithilAyAtrA/01/034_vishvAmitravaMshakathA.md">
<details><summary><h2>IITK ...{Loading}...</h2></summary>

The birth of Gadhicommendation of Kausikidescription of midnight.



### श्लोकः
#### मूलम्
कृतोद्वाहे गते तस्मिन् ब्रह्मदत्ते च राघव।  
अपुत्रः पुत्रलाभाय पौत्रीमिष्टिमकल्पयत्॥1.34.1॥

#### शब्दार्थः
राघव O Rama, तस्मिन् ब्रह्मदत्ते when that Brahmadatta, कृतोद्वाहे got married, गते had gone, अपुत्रः king without sons, पुत्रलाभाय in order to obtain a son, पौत्रीम् इष्टिम् Putreshti, अकल्पयत् performed.

#### आङ्ग्लानुवादः
"O son of Raghu's dynasty (Rama) Brahmadatta got married and left for his kingdom. Now a putreshti was performed by king Kusanabha in order to beget a son.



### श्लोकः
#### मूलम्
इष्ट्यां तु वर्तमानायां कुशनाभं महीपतिम्।  
उवाच परमोदारः कुशो ब्रह्मसुतस्तदा॥1.34.2॥

#### शब्दार्थः
तदा then, इष्ट्याम् when Putreshti, वर्तमानायाम् was being performed, परमोदारः highly generous, ब्रह्मसुतः son of Brahma, कुशः Kusa, कुशनाभमहीपतिम् king Kusanabha, उवाच spoke.

#### आङ्ग्लानुवादः
Then, while putreshti was on Kusa the highly generous son of Brahma, said to king Kusanabha ः



### श्लोकः
#### मूलम्
पुत्रस्ते सदृशः पुत्र भविष्यति सुधार्मिकः।  
गाधिं प्राप्स्यसि तेन त्वं कीर्तिं लोके च शाश्वतीम्॥1.34.3॥

#### शब्दार्थः
पुत्र O My son, ते सदृशः similar to yourself, सुधार्मिकः highly virtuous, पुत्रः son, भविष्यति will be born, गाधिम् named Gadhi, प्राप्स्यसि you will obtain, तेन by him, त्वम् you, शाश्वतीम्  everlasting, लोके in this world, कीर्तिं च fame also (will obtain).

#### आङ्ग्लानुवादः
"O son, a highly virtuous son named Gadhi, similar to you will be born. Because of him you will obtain everlasting fame throughtout this world".



### श्लोकः
#### मूलम्
एवमुक्त्वा कुशो राम कुशनाभं महीपतिम्।  
जगामाकाशमाविश्य ब्रह्मलोकं सनातनाम्॥1.34.4॥

#### शब्दार्थः
राम O Rama, कुशः Kusa, महीपतिम् king, कुशनाभम् Kusanabha, एवम् in this way, उक्त्वा having spoken, आकाशम् the sky, आविश्य having entered, सनातनम् eternal, ब्रह्मलोकम् Brahmaloka, जगाम had gone.

#### आङ्ग्लानुवादः
"O Rama so saying to king Kusanabha, Kusa left through space for the eternal   Brahmaloka".



### श्लोकः
#### मूलम्
कस्य चित्त्वथ कालस्य कुशनाभस्य धीमतः।  
जज्ञे परमधर्मिष्ठो गाधिरित्येव नामतः॥1.34.5॥

#### शब्दार्थः
अथ thereafter, कस्यचित्कालस्य after sometime, धीमतः of the sagacious, कुशनाभस्य Kusanabha's, परमधर्मिष्ठः supremely righteous one, नामतः by name, गाधिः इत्येव known as Gadhi, जज्ञे was born.

#### आङ्ग्लानुवादः
After some time, a supremely righteous son by name Gadhi was born to the sagacious Kusanabha.



### श्लोकः
#### मूलम्
स पिता मम काकुत्स्थ गाधिः परमधार्मिकः।  
कुशवंशप्रसूतोऽस्मि कौशिको रघुनन्दन ॥1.34.6॥

#### शब्दार्थः
काकुत्स्थ O Rama, परमधार्मिकः highly virtuous, सः गाधिः Gadhi, मम पिता my father, रघुनन्दन O Rama, कुशवंशप्रसूतः born in the family of Kusa, कौशिकः अस्मि I am known as Kausika.

#### आङ्ग्लानुवादः
O son of Raghu's dynasty the highly virtuous Gadhi is my father. I am known as Kausika being born in the family of Kusa.



### श्लोकः
#### मूलम्
पूर्वजा भगिनी चापि मम राघव सुव्रता।  
नाम्ना सत्यवती नाम ऋचीके प्रतिपादिता॥1.34.7॥

#### शब्दार्थः
राघव O Rama, सुव्रता adherent of best religious practices, नाम्ना by name, सत्यवती नाम as Satyavati, मम my, पूर्वजा भगिनी elder sister, ऋचीके for Richika, प्रतिपादिता was bestowed.

#### आङ्ग्लानुवादः
O Raghava adherent of best religious practices, is my elder sister well known by name Satyavati. She was bestowed in marriage to Richika.



### श्लोकः
#### मूलम्
सशरीरा गता स्वर्गं भर्तारमनुवर्तिनी।  
कौशिकी परमोदारा प्रवृत्ता च महानदी॥1.34.8॥

#### शब्दार्थः
भर्तारम् her husband, अनुवर्तिनी following, सशरीरा with human body, स्वर्गम् heaven, गता had gone, परमोदारा highly generous, कौशिकी named Kausiki, महानदी sacred river, प्रवृत्ता च flowed.

#### आङ्ग्लानुवादः
Following her husband my highly generous sister reached heaven with her human body and down assuming the form of a sacred river, flowed Kausiki.



### श्लोकः
#### मूलम्
दिव्या पुण्योदका रम्या हिमवन्तमुपाश्रिता।  
लोकस्य हितकामार्थं प्रवृत्ता भगिनी मम॥1.34.9॥

#### शब्दार्थः
लोकस्य for the world, हितकामार्थम् for the welfare and pleasure, प्रवृत्ता flowed, दिव्या divine, पुण्योदका sacred waters, रम्या beautiful, मम my, भगिनी sister, हिमवन्तम् Himavat mountain, उपाश्रिता took asylum.

#### आङ्ग्लानुवादः
Conferring the benefit of the other world and worldly pleasures on men my sister  Kausiki who is divine and beautiful having sacred waters took resort in Himavat mountain and started flowing from there.



### श्लोकः
#### मूलम्
ततोऽहं हिमवत्पार्श्वे वसामि निरतस्सुखम्।  
भगिन्यां स्नेहसंयुक्तः कौशिक्यां रघुनन्दन॥1.34.10॥

#### शब्दार्थः
रघुनन्दन O Rama, ततः then onwards, भगिन्याम् in my sister, कौशिक्याम् in Kausiki, स्नेहसंयुक्तः possessed of affection, अहम् I, निरतः enjoying, हिमवत्पार्श्वे on the side of Himavat mountain, सुखम् happily, वसामि I am living.

#### आङ्ग्लानुवादः
O son of the Raghus', from then onwards with affection towards my sister Kausiki, I am  living happily in the vicinity of Himavat mountains.



### श्लोकः
#### मूलम्
सा तु सत्यवती पुण्या सत्ये धर्मे प्रतिष्ठिता।  
पतिव्रता महाभागा कौशिकी सरितां वरा॥1.34.11॥

#### शब्दार्थः
सा सत्यवती that Satyavati, पुण्या sacred, सत्ये in truth, धर्मे in righteousness, प्रतिष्ठिता established, पतिव्रता chaste, महाभागा holy, सरितां वरा best among rivers, कौशिकी Kausiki.

#### आङ्ग्लानुवादः
Satyavati is sacred, firmly established in truth and righteousness. She is chaste holy and best among rivers. She is known as river Kausiki.



### श्लोकः
#### मूलम्
अहं हि नियमाद्राम हित्वा तां समुपागतः।  
सिद्धाश्रममनुप्राप्य सिद्धोऽस्मि तव तेजसा॥1.34.12॥

#### शब्दार्थः
राम Rama, अहम् हि I indeed, नियमात् for religious observance, तां हित्वा leaving her, समुपागतः have come, सिद्धाश्रमम् Siddha ashrama, अनुप्राप्य having reached, तव by your, तेजसा valour, सिद्धः अस्मि I have fulfilled my desire.

#### आङ्ग्लानुवादः
Rama, for the sake of  observance of austerity I have come to Siddhaashrama leaving her behind. Having reached here, I have fulfilled my desire through your valour.



### श्लोकः
#### मूलम्
एषा राम ममोत्पत्तिस्स्वस्य वंशस्य कीर्तिता।  
देशस्य च महाबाहो यन्मां त्वं परिपृच्छसि॥1.34.13॥

#### शब्दार्थः
महाबाहो O Mighty armed one, राम O Rama, एषा मम this is my, स्वस्य वंशस्य my family's,  देशस्य च of the place also, उत्पत्तिः origin, कीर्तिता narrated, यत् which, त्वम् you, माम् me, परिपृच्छसि are asking for.

#### आङ्ग्लानुवादः
O mightyarmed Rama since you asked me I narrated this, my origin, the history of my family and the history of this place.



### श्लोकः
#### मूलम्
गतोऽर्धरात्रः काकुत्स्थ कथाः कथयतो मम।  
निद्रामभ्येहि भद्रं ते मा भूद्विघ्नोऽध्वनीह नः॥1.34.14॥

#### शब्दार्थः
काकुत्स्थ O Rama, मम for me, कथाः stories, कथयतः while narrating, अर्धरात्रः midnight, गतः has passed by, निद्राम् sleep, अभ्येहि acquire, ते भद्रम् prosperity to you, इह here, नः for us, अध्वनि on the way, विघ्नः obstacles, माभूत् let not take place.

#### आङ्ग्लानुवादः
O son of the Kakusthas while telling my stories, midnight has passed by. Go to sleep now. Prosperity to you. Let there be no obstacles on our way.



### श्लोकः
#### मूलम्
निष्पन्दास्तरवस्सर्वे निलीनमृगपक्षिणः।  
नैशेन तमसा व्याप्ता दिशश्च रघुनन्दन॥1.34.15॥

#### शब्दार्थः
रघुनन्दन O Rama, सर्वे तरवः all trees, निष्पन्दाः are motionless, निलीन मृगपक्षिणः with beasts and birds resting calmed, दिशश्च all directions, नैशेन relating to night, तमसा with the darkness, व्याप्ताः pervaded.

#### आङ्ग्लानुवादः
O son of the Raghus' the trees stand motionless, with the beasts and birds calm, all directions are pervaded with darkness.



### श्लोकः
#### मूलम्
शनैर्वियुज्यते सन्ध्या नभो नेत्रैरिवावृतम् ।  
नक्षत्रतारागहनं ज्योतिर्भिरिव भासते॥1.34.16॥

#### शब्दार्थः
सन्ध्या evening time, शनैः gradually, वियुज्यते is separated, नक्षत्रतारागहनम् filled with stars and planets, नभः sky, ज्योतिर्भिः इव as if with shining stars, नेत्रैः eyes, आवृतम् इव like covered, भासते is shining.

#### आङ्ग्लानुवादः
Evening has gradually disappeared. The sky is littered with stars and planets gleaming points of light as though they are the eyes of the skies.



### श्लोकः
#### मूलम्
उत्तिष्ठति च शीतांशुश्शशी लोकतमोनुदः।  
ह्लादयन् प्राणिनां लोके मनांसि प्रभया विभो॥1.34.17॥

#### शब्दार्थः
विभो O Rama, शीतांशुः having cool rays, शशि moon, लोकतमोनुदः dispelling the darkness of world, प्रभया with moon light, लोके in this world, प्राणिनाम् of the living beings, मनांसि minds, ह्लादयन् delighting, उत्तिष्ठति is rising higher and higher.

#### आङ्ग्लानुवादः
O Lord the Moon with his cool rays, dispelling the darkness of the earth and delighting the minds of all living beings in this world, is rising higher and higher.



### श्लोकः
#### मूलम्
नैशानि सर्वभूतानि प्रचरन्ति ततस्ततः।  
यक्षराक्षससङ्घाश्च रौद्राश्च पिशिताशनाः॥1.34.18॥

#### शब्दार्थः
नैशानि nocturnal, सर्वभूतानि all living beings, यक्षराक्षससङ्घाश्च groups of yakshas and rakshasas, रौद्राः dreadful, पिशिताशनाश्च eaters of human flesh, ततस्ततः here and there, प्रचरन्ति are moving.

#### आङ्ग्लानुवादः
All nocturnal creatures groups of yakshas and rakshasas and dreadful eaters of human flesh are moving here and there".



### श्लोकः
#### मूलम्
एवमुक्त्वा महातेजा विरराम महामुनिः।  
साधु साध्विति तं सर्वे ऋषयो ह्यभ्यपूजयन्॥1.34.19॥

#### शब्दार्थः
महातेजाः highly lustrous, महामुनिः great ascetic, एवम् उक्त्वा having spoken in this way, विरराम rested, सर्वे मुनयः all sages, साधु साधु इति well said, well said, thus, तम् him, अभ्यपूजयन् praised.

#### आङ्ग्लानुवादः
Having spoken thus the highly lustrous, great ascetic rested. All sages praised him,  
saying, "wellsaid wellsaid"



### श्लोकः
#### मूलम्
कुशिकानामयं वंशो महान् धर्मपरस्सदा।  
ब्रह्मोपमा महात्मानः कुशवंश्या नरोत्तमाः॥1.34.20॥

#### शब्दार्थः
कुशिकानाम् of  those belonging to the family  of Kusa, अयम् वंशः this is the dynasty, महान् venerable, सदा always, धर्मपरः devoted to virtue, कुशवंश्याः belonging to Kusa dynasty, नरोत्तमाः foremost of men, महात्मानः highly revered,  ब्रह्मोपमाः similar to god Brahma.

#### आङ्ग्लानुवादः
This is the family of the Kusas, venerable always devoted to dharma, foremost of men, great like Lord Brahma.



### श्लोकः
#### मूलम्
विशेषेण भवानेव विश्वामित्रो महायशाः।  
कौशिकी सरितां श्रेष्ठा कुलोद्योतकरी तव॥1.34.21॥

#### शब्दार्थः
महायशाः highly illustrious, विश्वामित्रः Visvamitra, भवानेव you, yourself, विशेषेण especially (you are similar to Brahma), सरिताम् among rivers, श्रेष्ठा the best, कौशिकी Kausiki, तव your, कुलोद्योतकरी brightening the image of your dynasty.

#### आङ्ग्लानुवादः
"Highly illustrious Viswamitra, you  are similar to Brahma. Among the rivers, Kausiki is the best, refurbishing the image of your dynasty".



### श्लोकः
#### मूलम्
इति तैर्मुनिशार्दूलैः प्रशस्तः कुशिकात्मजः ।  
निद्रामुपागमच्छ्रीमान् अस्तंगत इवांशुमान्॥1.34.22॥

#### शब्दार्थः
इति In this way, तैः by them, मुनिशार्दूलैः by the best of ascetics, प्रशस्तः praised, श्रीमान् the auspicious one, कुशिकात्मजः son of Kusika, श्रीमान् the lustrous, अंशुमान् Sun, अस्तगतमिव setting behind Asta mountains, निद्राम् sleep, उपागमत् obtained.

#### आङ्ग्लानुवादः
In this way, adored by the best of ascetics, the auspicious son of Kusika, went to sleep like the lustrous Sun setting.



### श्लोकः
#### मूलम्
रामोऽपि सहसौमित्रिः किञ्चिदागतविस्मयः।  
प्रशस्य मुनिशार्दूलं निद्रां समुपसेवते॥1.34.23॥

#### शब्दार्थः
सह सौमित्रिः along with Lakshmana, रामोऽपि Rama also, किञ्चित् little, आगतविस्मयः with  surprise, मुनिशार्दूलम् to the best of ascetics, प्रशस्य praising, निद्राम् sleep, समुपसेवते enjoyed.

#### आङ्ग्लानुवादः
Rama as well as Lakshmana, with a sense of wonder went to sleep full of admiration for the great ascetic.  

### समाप्तिः
 श्रीमद्रामायणे वाल्मीकीय आदिकाव्ये बालकाण्डेण्डे चतुस्त्रिंशस्सर्गः॥  
Thus ends the thirtyfourth sarga of Balakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="2" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/1_bAlakANDam/04-mithilAyAtrA/01/034_vishvAmitravaMshakathA.md">
<details><summary><h2>भूषणम् ...{Loading}...</h2></summary>



कृतोद्वाहे गते तस्मिन् ब्रह्मदत्ते च राघव ।  

अपुत्रः पुत्रलाभाय पौत्रीमिष्टिमकल्पयत्  ॥  १।३४।१  ॥   

एवं प्रासङ्गिकं परिसमाप्य प्रकृतकथाशेषमाह चतुस्त्रिंशे कृतोद्वाह इत्यादि
। अपुत्रः कुशनाभः । पुत्रायेयं पौत्री ताम्  ॥  १।३४।१  ॥   

  

इष्ट्यां च वर्तमानायां कुशनाभं महीपतिम् ।  

उवाच परमोदारः कुशो ब्रह्मसुतस्तदा  ॥  १।३४।२  ॥   

इष्ट्यामिति । कुशः कुशनाभपिता  ॥  १।३४।२  ॥   

  

पुत्र ते सदृशः पुत्रो भविष्यति सुधार्मिकः ।  

गाधिं प्राप्स्यसि तेन त्वं कीर्तिं लोके च शाश्वतीम्  ॥  १।३४।३  ॥   

पुत्रेति । सदृशः, गुणैरिति शेषः । स पुत्रः किन्नामकः ? तत्राह गाधिमिति ।
गाधिनामानं पुत्रं प्राप्स्यसे, तेन गाधिना । शश्वद्भवा शाश्वती । भवार्थे
अण् । बहिषष्टिलोपवचनादव्ययानां भमात्रे टिलोपः क्वाचित्कः । अत्र न ततो
ङीप् । ताम्  ॥  १।३४।३  ॥   

  

एवमुक्त्वा कुशो राम कुशनाभं महीपतिम् ।  

जगामाकाशमाविश्य ब्रह्मलोकं सनातनम्  ॥  १।३४।४  ॥   

एवमिति । अनेन सदा ब्रह्मलोकवासी कुशः पुत्रानुग्रहार्थं भुवमागत
इत्यवगम्यते । सनातनं नित्यम्  ॥  १।३४।४  ॥   

  

कस्यचित्त्वथ कालस्य कुशनाभस्य धीमतः ।  

यज्ञे परमधर्मिष्ठो गाधिरित्येव नामतः  ॥  १।३४।५  ॥   

कस्यचिदिति । कस्यचित्कालस्य कस्मिंश्चित्काले गते सति । गाधिरित्येव यथा
पित्रोक्तं तथैवेत्यर्थः । जज्ञे घृताच्यां भार्यायाम्  ॥  १।३४।५  ॥   

  

स पिता मम काकुत्स्थ गाधिः परमधार्मिकः ।  

कुशवंशप्रसूतो ऽस्मि कौशिको रघुनन्दन  ॥  १।३४।६  ॥   

स इति । यतः कुशवंशप्रसूतो ऽस्मि अतः कौशिकसञ्ज्ञो ऽस्मि । कुशशब्दात्
गोत्रापत्ये ठक्  ॥  १।३४।६  ॥   

  

पूर्वजा भगिनी चापि मम राघव सुव्रता ।  

नाम्ना सत्यवती नाम ऋचीके प्रतिपादिता  ॥  १।३४।७  ॥   

पूर्वजेति । पूर्वजा ज्येष्ठा । ऋचीके ऋचीकाख्यमुनय इत्यर्थः  ॥  १।३४।७
 ॥   

  

सशरीरा गता स्वर्गं भर्तारमनुवर्तिनी ।  

कौशिकी परमोदारा प्रवृत्ता च महानदी  ॥  १।३४।८  ॥   

सशरीरेति । भर्त्तारमनुवर्तिनी भर्त्रनुवर्तनधर्मप्रभावादिति भावः । न
केवलं स्वर्गगमनमस्याः, महानदीत्वं च जातमित्याह कौशिकीति  ॥  १।३४।८  ॥   

  

दिव्या पुण्योदका रम्या हिमवन्तमुपाश्रिता ।  

लोकस्य हितकामार्थं प्रवृत्ता भ्ागिनी मम  ॥  १।३४।९  ॥   

दिव्येति । दिव्या श्लाघ्या । हितमामुष्मिकम्, कामः ऐहिकम् तदुभयार्थं
प्रवृत्ता । नदीरूपेण स्वर्गाद्धिमवन्तमुपाश्रितेत्यर्थः  ॥  १।३४।९  ॥   

  

ततो ऽहं हिमवत्पार्श्वे वसामि निरतः सुखम् ।  

भगिन्यां स्नेहसंयुक्तः कौशिक्यां रघुनन्दन  ॥  १।३४।१०  ॥   

तत इति । यतो हिमवन्तमाश्रिता तत इत्यर्थः  ॥  १।३४।१०  ॥   

  

सा तु सत्यवती पुण्या सत्ये धर्मे प्रतिष्ठिता ।  

पतिव्रता महाभागा कौशिकी सरितां वरा  ॥  १।३४।११  ॥   

सत्यवतीनामनिमित्तमाह सा त्विति  ॥  १।३४।११  ॥   

  

अहं हि नियमाद्राम हित्वा तां समुपागतः ।  

सिद्धाश्रममनुप्राप्य सिद्धो ऽस्मि तव तेजसा  ॥  १।३४।१२  ॥   

एवम्भूतस्य सिद्धाश्रमागमननिमित्तमाह अहं हीति । नियमात् यागनियमाद्धेतोः ।
समुपागतः सिद्धाश्रममितिशेष्ाः  ॥  १।३४।१२  ॥   

  

एषा राम ममोत्पत्तिः स्वस्य वंशस्य कीर्तिता ।  

देशस्य च महाबाहो यन्मां त्वं परिपृच्छसि  ॥  १।३४।१३  ॥   

एषेति । मम स्वस्य वंशस्य चोत्पत्तिः प्रसङ्गात्कीर्तिता, यत्त्वया पृष्टं
तत् । देशस्य गिरिव्रजदेशस्य वैभवं चोक्तम्  ॥  १।३४।१३  ॥   

  

गतो ऽर्द्धरात्रः काकुत्स्थ कथाः कथयतो मम ।  

निद्रामभ्येहि भद्रं ते मा भूद्विघ्नो ऽध्वनीह नः  ॥  १।३४।१४  ॥   

इतःपरं न प्रष्टव्यमित्याशयेनाह गत इति । अर्द्धो रात्रेरर्द्धरात्रः ।
अनपुंसकत्वेपि "अर्द्धं नपुंसकम्" इत्यार्षः समासः । "अहः सर्व " इत्यादिना
समासान्तो ऽच् । "रात्राह्न " इति पुँल्लिङ्गता । अत्रार्द्धशब्दों ऽशवाची
। उक्तं हि "भित्तं शकलखण्डे वा पुंस्यर्द्धो ऽर्द्धं समें ऽशके" इति ।
यावति रात्रिभागे निद्रा निषिद्धा तावान् गत इत्यर्थः । जागरणे को दोष
इत्यत्राह माभूदिति । श्वो गन्तव्याध्वनि निद्राभावप्रयुक्तालस्यकृतविघ्नो
माभूदित्यर्थः । मम कथाः कथयतः । मयि कथां कथयति  ॥  १।३४।१४  ॥   

  

निष्पन्दास्तरवः सर्वे निलीना मृगपक्षिणः ।  

नैशेन तमसा व्याप्ता दिशश्च रघुनन्दन  ॥  १।३४।१५  ॥   

शनैर्वियुज्यते सन्ध्या नभो नेत्रैरिवावृतम् ।  

नक्षत्रतारागहनं ज्योतिर्भिरवभासते  ॥  १।३४।१६  ॥   

उत्तिष्ठति च शीतांशुः शशी लोकतमोनुदः ।  

ह्लादयन् प्राणिनां लोके मनांसि प्रभया विभो  ॥  १।३४।१७  ॥   

नैशानि सर्वभूतानि प्रचरन्ति ततस्ततः ।  

यक्षराक्षससङ्घाश्च रौद्राश्च पिशिताशनाः  ॥  १।३४।१८  ॥   

अथ निशामुखं वर्णयति चतुर्भिः निष्पन्दा इत्यादि । विष्पन्दाः
पक्षिसञ्चाराभावादिति भावः । निलीनाः निद्रां प्राप्ता इत्यर्थः । नैशेन
सन्ध्यातिरिक्तकालिकेन । सन्ध्या वियुज्यते वियुक्ता । वर्तमानसामीप्ये लट्
। नक्षत्रैः अश्विन्यादिभिः, ताराभिः केवलनक्षत्रैश्च गहनं व्याप्तम् । नभः
ज्योतिर्भिः ज्योतिष्मद्भिर्नेत्रैरावृतमिवावभासते । उत्तिष्ठतीति
"उदोनूर्ध्वकर्मणि" इति परस्मैपदम् । तमो नुदतीति तमोनुदः "इगुपधलक्षणः कः"
। निशायां प्रभवन्ति नैशानि । "प्रभवति" इत्यण् । भूतानि उलूकादयः ।
ततस्ततः तत्र तत्र । पौर्णमास्यां यज्ञं समाप्य द्वितीयायां प्रस्थानमिति
चतुर्घटिकानन्तरं चन्द्रोदय इति सर्वथार्द्धरात्रशब्दः प्रदोषपर एव  ॥ 
१।३४।१५ १८  ॥   

  

एवमुक्त्वा महातेजा विरराम महामुनिः ।  

साधु साध्विति तं सर्वे ऋषयो ह्यभ्यपूजयन्  ॥  १।३४।१९  ॥   

एवमिति । अभ्यपूजयन् अस्तुवन्  ॥  १।३४।१९  ॥   

  

कुशिकानामयं वंशो महान् धर्मपरः सदा ।  

ब्रह्मोपमा महात्मानः कुशवंश्या नरोत्तमाः  ॥  १।३४।२०  ॥   

कुशिकानामिति । गाधेः कुशिक इति नामान्तरम् । कुशिकानां तद्गोत्रजानाम् ।
ब्रह्मोपमाः चतुर्मुखोपमाः  ॥  १।३४।२०  ॥   

  

विशेषेण भवानेव विश्वामित्रो महायशाः ।  

कौशिकी च सरिच्छ्रेष्ठा कुलोद्योतकरी तव  ॥  १।३४।२१  ॥   

विशेषेणेति । विश्वामित्रः विश्वामित्रसञ्ज्ञः । भवानेव महात्मेत्यनुषङ्गः
। कौशिकी च तव कुलोद्योतकरी कुलप्रकाशकरी  ॥  १।३४।२१  ॥   

  

इति तैर्मुनिशार्दूलैः प्रशस्तः कुशिकात्मजः ।  

निद्रामुपागमच्छ्रीमानस्तङ्गत इवांशुमान्  ॥  १।३४।२२  ॥   

इतीति । प्रशस्तः स्तुतः । "शंसु स्तुतौ" "यस्य विभाषा" इति नेट् ।
"अनिदितां " इति नलोपः । श्रीमान् प्रश्ांसाकृतहर्षजनितश्रीमान् ।
अस्तङ्गतों ऽशुमानिव तद्वत्परप्रबोधाजनक इत्यर्थः  ॥  १।३४।२२  ॥   

  

रामो ऽपि सहसौमित्रिः किञ्चिदागतविस्मयः ।  

प्रशस्य मुनिशार्दूलं निद्रां समुपसेवते  ॥  १।३४।२३  ॥   

इत्यार्षे श्रीरामायणे वाल्मीकीये आदिकाव्ये बालकाण्डे चतुस्त्रिंशः सर्गः
 ॥  ३४  ॥   

रामोपीति । किञ्चिदागतविस्मयः निद्रापारवश्यादिति भावः । समुपसेवते
अध्वश्रमवशात् सम्यक् प्राप्तः  ॥  १।३४।२३  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने चतुस्त्रिंशः सर्गः  ॥  ३४  ॥   

  



</details>
</div>
<div class="js_include collapsed" newlevelforh1="2" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/1_bAlakANDam/04-mithilAyAtrA/01/034_vishvAmitravaMshakathA.md">
<details><summary><h2>शिरोमणी ...{Loading}...</h2></summary>



फ़् ब्रह्मदत्तविवाहानन्तरकाकिलं वृत्तमाह कृत इति । हे राघव कृतोद्वाहे
तस्मिन् ब्रह्मदत्ते गते स्वपुरं प्राप्ते सत्येव अपुत्रः पुत्ररहितः
कुशनाभः पुत्रलाभाय पौत्रीं पुत्रप्रदामिष्टिमकल्पयत् । चशब्द एवार्थे  ॥ 
१।३४।१  ॥   

  

इष्ट्यामिति । तदा ब्रह्मदत्तप्रेषणानन्तरकाले एव इष्ट्यां वर्तमानायां
सत्याम्महीपतिं कुशनाभं परमोदारः ब्रह्मसुतः कुशः कुशनाभपिता उवाच । चशब्द
एवार्थे  ॥  १।३४।२  ॥   

  

तद्वचनमेवाह पुत्र इति । हे पुत्र सुधार्मिकः अत्यन्तधर्मशीलः अत एव ते
सदृशः पुत्रः भविष्यति । ननु किंनामकः पुत्रो भविष्यतीत्यत आह गाधिं
गाधिनामकं पुत्रं त्वं प्राप्स्यसि । तेन पुत्रेण शाश्वतीं लोके कीर्तिं
प्राप्स्यसि । चो हेतौ  ॥  १।३४।३  ॥   

  

एवमिति । हे राम महीपतिं कुशनाभमेवमनेन प्रकारेण कुश उक्त्वा आकाशमाविश्य
सनातनं ब्रह्मलोकं जगाम । अनेन कुशस्य कामचारगतिमत्त्वं व्यक्तम्  ॥  १।३४।४
 ॥   

  

कस्यचिदिति । कस्यचित्कालस्याथ अनन्तरमेव धीमतः कुशनाभस्य भार्यायामिति
शेषः परमधर्मिष्ठः अत्यन्तधर्मशीलः गाधिरिति नाम्ना विश्रुतः ख्यातः जज्ञे
। यदि तु कालस्येत्यस्यानन्तरमपगम इति शेषः, तदा मङ्गलरूपो ऽथशब्दार्थो
जज्ञ इत्येतदन्वयी  ॥  १।३४।५  ॥   

  

स इति । हे काकुत्स्थ हे रघुनन्दन परमधार्मिकः स गाधिः मम पिता यतः
कुशवंशप्रसूतो ऽहमस्मि । अतः कौशिकः ख्यातो जनैरिति शेषः  ॥  १।३४।६  ॥   

  

पूर्वजेति । हे राघव सुव्रता शोभनव्रतशीला नाम्ना सत्यवती सत्यवतीति
नाम्नैव प्रसिद्धा मम पूर्वजा ज्येष्ठा भगिनी ऋचीके ऋचीकनामकमुनौ
प्रतिपादिता दत्ता । चशब्द इत्यर्थे । अपिशब्द एवार्थे  ॥  १।३४।७  ॥   

  

ननु सा क्वास्तीत्यत आह सेति । भर्तारमनुवर्तिनी पत्यनुवर्तनशीला मम भगिनी
सशरीरा शरीरसहिता स्वर्गं गता प्राप्ता । अर्धं पृथक् । कौशिकीति परमोदारा
दिव्या मनुष्यलोकविलक्षणा प्रवृत्ता प्रकृष्टमुत्तमं वृत्तं वृन्तातो
यस्याः सा मम भगिनी लोकस्य हितकामार्थं पुण्योदका पुण्यसम्पादकजला रम्या
रमणीया सती हिमवन्तमुपाश्रिता हिमवत्पार्श्ववर्तिनी सती कौशिकीति नाम्ना
महानदी प्रवृत्ता । महानदीत्वं प्राप्तेत्यर्थः । सार्धश्लोक एकान्वयी ।
चकार इत्यर्थे  ॥  १।३४।८,९  ॥   

  

तत इति । हे रघुनन्दन यतः कौशिक्यां भगिन्यामहं स्नेहसंयुक्तः ततः हेतोः
हिमवत्पार्श्वे नियतः निर्गतं प्राप्तं यतं निवृत्तिर्यस्य सो ऽन्यत्र
गमनरहित इत्यर्थः । किञ्च नितरां यतस्तत्र स्थितौ प्रयत्नो यस्य सो ऽहं
सुखं यथा स्यात्तथा वसामि  ॥  १।३४।१०  ॥   

  

नदीस्वरूपे ऽपि तस्याः पूर्ववद्धर्माचरणमिति बोधयन्नाह सेति । सत्यवती
मृषासंसर्गशून्या अत एव पुण्या अतिपुण्यहेतुः सत्यधर्मे प्रतिष्ठिता
पतिव्रता महाभागा कौशिकी सा मम भगिनी सरितां सर्वनदीनां वरा श्रेष्ठा
अस्तीति शेषः । तु शब्दो हेत्वर्थे  ॥  १।३४।११  ॥   

  

ननु तां त्यक्त्वा किमर्थमिहागत इत्यत आह अहमिति । हे राम
नियमाद्भवत्प्रादुर्भावनिश्चयमवगत्य तां स्वभगिनीं हित्वा सिद्धाश्रमं
समुपागतो ऽहं तेजसा समाधिकरहितप्रतापेन युक्तं तव त्वामनुप्राप्यैव सिद्धो
ऽस्मिष । हिशब्द एवार्थे । कर्मणः शेषत्वविवक्षया षष्ठी । एतेन
विश्वामित्रस्य रामोपासकत्वं व्यक्तम्  ॥  १।३४।१२  ॥   

  

एषेति । हे राम एषा स्वस्य वंशस्य उत्पत्तिः प्राकट्यं देशस्य च उत्पत्तिः
ख्यातिः मम मया कीर्तिता यत् यस्माद्धेतोः मां त्वं परिपृच्छसि पर्यपृच्छः
। वर्तमानसामीप्ये इति भूते लट् । हिशब्दश्चार्थे । उत्पत्तिशब्द उभयान्वयी
शब्दाधिकारश्च । ममेति कर्तुः शेषत्वेन विवक्षया षष्ठी  ॥  १।३४।१३  ॥   

  

गत इति । काकुत्स्थ हे राम कथां कथयतो मम मयि कथां कथयति सति अर्धरात्रो
रात्रेरर्धं गतो व्यतीतः । अतः हेतोः निद्रामभ्येहि प्राप्नुहि । ते भद्रं
कल्याणमस्तु । तत्र हेतुः यतः नो ऽस्माकमिहाध्वनि विघ्नः
एतदध्वचलनप्रतिबन्धकीभूता दिननिद्रा मा भूत् । "अर्धं नपुंसकम्" इति समासः
। "रात्राह्नाहाः पुंसि" इति पुंस्त्वम् । एतेन तद्घटकीभूतार्धशब्दः
खण्डवाचक इति स्वीकृत्यार्षः समास इति भूषणकारोक्तिश्चिन्त्या ।
समांशवाचकत्वे बाधकाभावात् । खण्डवाचकत्वे प्रमाणाभावाच्च ।
खण्डवाचकत्वस्वीकारेणार्धशब्दस्य प्रदोषवाचकत्वं स्वीकृत्य
व्याख्यानमप्ययुक्तम् । ऽउपास्य रात्रिशेषं तुऽ इति वक्ष्यमाणेन विरोधात्
 ॥  १।३४।१४  ॥   

  

अर्धरात्रलक्षणानि वदन्नाह निस्पन्दा इत्यादिभिः । हे रघुनन्दन सर्वे तरवो
वृक्षा निस्पन्दा स्पन्दनव्यापारशून्या अत एव सर्वे मृगपक्षिणो निलीनाः
शयनं प्रापुः । तत्र हेतुः यतः नैशेन निशासम्बन्धिना तमसा अन्धकारेण दिशः
अव्याप्ता अल्पव्याप्तिविशिष्टा अर्धरात्रेः पूर्वरात्रापेक्षया
किञ्चित्प्रकाशाधिक्यस्यानुभवसिद्धत्वमिति तात्पर्यम् । चशब्दो हेत्वर्थे
 ॥  १।३४।१५  ॥   

  

अर्धरात्रो ऽपि व्यतीतो भवतीति बोधयन्नाह शनैरिति । सन्ध्या सम्यक्
एकाग्रतां प्राप्नुवन्ति धियश्चित्तवृत्तयो यस्यां तया
पूर्वरात्रोत्तररात्रमध्यभक्त्येत्यर्थः । शनैर्वियुज्यते व्यतीयते ।
आवृतम् अ न आवृतमावरणं यस्य तन्महदित्यर्थः । नक्षत्रतारागहनं
नक्षत्रगणतारागणनिबिडं यत् नभः तत् नेत्रैरिव नेत्रसदृशैः ज्योतिर्भिः
नक्षत्रतारागणैः अवभासते प्रकाशते । ऽविसृज्यतेऽ इति भट्टपाठः  ॥  ३४।१६
 ॥   

  

उत्तिष्ठतीति । शीतांशुः शीतकिरणः लोकतमोनुदः शशी स्वया प्रभया लोके
प्राणिनां मनांसि ह्लादयन् उत्तिष्ठति उदयते । "उदो ऽनूर्ध्वकर्मणि"
इत्यत्रानूर्ध्वकर्मणीति निषेधान्न तङ् । एतेन तदानीं कृष्णनवमीति व्यक्तम्
 ॥  १।३४।१७  ॥   

  

नैशानीति । नैशानि निशायामेव सञ्चरणशीलानि सर्वभूतानि ततस्ततः
स्वस्वप्रचरणयोग्ये देश एव प्रचरन्ति । ननु कानि तानीत्यत आह रौद्राः
भयानकाः पिशिताशनाः रुधिरभोजनाः यक्षराक्षससङ्घाः । चकारेण सर्पादयः ।
एकश्चशब्द एवार्थे । यद्वा नैशानि सर्वभूतानि सर्वस्य शिवस्य भूतानि
पिशाचादयः विशेषेण विशिष्टा यक्षादयश्च प्रचरन्ति । दन्त्यादिरपि शिववाचक
इति प्रसिद्धम्  ॥  १।३४।१८  ॥   

  

एवमिति । महातेजाः महामुनिः विश्वामित्रः एवमुक्त्वैव विरराम । सर्वे ऋषयः
तं विश्वामित्रं साधु साधु इति अभ्यपूजयन् । हिशब्द एवार्थे  ॥  १।३४।१९
 ॥   

  

पूजामेव विशदयन्नाह कुशिकानामिति । कुशिकानामयं वंशः सदा महाधर्मपरः । अत
एव कुशवंश्याः कुशवंशप्रभवाः महात्मानः नरोत्तमा राजानः ब्रह्मोपमाः
ब्रह्मर्षिसदृशाः आसन्निति शेषः  ॥  १।३४।२०  ॥   

  

कुशवंश्यानां श्रैष्ठ्यं प्रतिपाद्य तत्रापि विश्वामित्रस्यातिश्रैष्ठ्यं
प्रतिपादयन्नाह विशेषेणेति । हे विश्वामित्र हे महायशः तस्मिन् कुले भवान्
विशेषेण ब्रह्मोपमा । अत एव तव कुलोद्योतकरी त्वत्कुलप्रकाशिका । एवशब्दः
तस्मिन्नित्यर्थे । ब्रह्मोपमशब्दौ अध्याहृतौ  ॥  १।३४।२१  ॥   

  

इतीति । इति अनेन प्रकारेण तैः प्रसिद्धैः मुनिशार्दूलैः प्रशस्तः संस्तुतः
श्रीमान् कुशिकात्मजो विश्वामित्रः अस्तं गतः अंशुमान् सूर्य इव
निद्रामुपागमत्  ॥  १।३४।२२  ॥   

  

राम इति । सहसौमित्रिः सौमित्रिसहितः किञ्चिदागतविस्मयः
विश्वामित्रप्रभावश्रवणेन प्राप्तकिञ्चिद्विस्मयो रामः मुनिशार्दूलं
विश्वामित्रं प्रशस्यैव निद्रामुपसेवते प्राप्नोत् "वर्तमानसामीप्य" इति
भूते लट् । किञ्च आगतविस्मयः आसमन्ताद्भावेन गतो निवृत्तो विस्मयो यस्य,
किञ्च अ न आगतः प्राप्तो विस्मयो यस्मिन्, किञ्च आगतः प्राप्तः विशिष्टः
स्मयः ईषद्धासो यस्य सः । अत्र पक्षेषु  

किञ्चिदिति प्रशस्यान्वयि  ॥  १।३४।२३  ॥   

  

इति श्रीमद्वाल्मीकीयरामायणव्याख्याने रामायणशिरोमणौ बालकाण्डे
चतुस्त्रिंशः सर्गः  ॥  ३४  ॥   

  

  



</details>
</div>
<div class="js_include collapsed" newlevelforh1="2" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/1_bAlakANDam/04-mithilAyAtrA/01/034_vishvAmitravaMshakathA.md">
<details><summary><h2>तिलकम् ...{Loading}...</h2></summary>



ब्रह्मदत्ते चेति । चस्त्वर्थः । कन्याशतसमुच्चयार्थो वा । पुत्रलाभाय
पुत्रप्राप्तये  ॥  १।३४।१  ॥   

  

कुशः कुशनाभपिता  ॥  १।३४।२  ॥   

  

कुशवाक्यमाह पुत्र इत्यादि । सदृशस्त्वत्सदृशः । को ऽसौ तत्राह गाधिं
गाधिनामानं प्राप्स्यसि । तेन लोके शाश्वतीं कीर्तिं च प्राप्स्यसि  ॥ 
१।३४।३  ॥   

  

"कुशो नाम" इति पाठे एतत्कुशवृत्तं नाम प्रसिद्धमित्यर्थः ।
आकाशमाविश्याकाशरूपो भूत्वा । अनेन तस्य मुक्तत्वं सूचितम् । तेन स्ववंशस्य
माहात्म्यातिशयः सूचितः  ॥  १।३४।४  ॥   

  

कस्यचित्त्वथ कालस्य । कस्यचित्कालस्यानन्तरमित्यर्थः  ॥  १।३४।५  ॥   

  

मम विश्वामित्रस्य । कुशवंशप्रसूतत्वादहं कौशिकः  ॥  १।३४।६  ॥   

  

न केवलमहमेव गाधेः पुत्रः, मम पूर्वजा ज्येष्ठा नाम्ना सत्यवतीति प्रसिद्धा
ऋचीके प्रतिपादिता ऋचीकाय दत्ता इति नाम प्रसिद्धम्  ॥  १।३४।७  ॥   

  

सशरीरस्वर्गगतौ हेतुर्भर्तारमनुवर्तिनीति । सहगमनं कृतवतीत्यर्थः । अपि च
अन्यदपि तस्याश्चरितम् । कौशिकी नाम्नी महानदी तद्रूपा प्रवृत्ता च जाता  ॥ 
१।३४।८  ॥   

  

हितकार्यार्थम् । "हितकामार्थम्" इति पाठे हितमामुष्मिकं काम ऐहिकं
तदुभयदानार्थम्  ॥  १।३४।९  ॥   

  

यतो भगिन्यां स्नेहसंयुक्तो ऽतो हिमवत्पार्श्वे कौशिक्यां नियतो नित्यं
सुखं वसामीत्यन्वयः  ॥  १।३४।१०  ॥   

  

इतश्च तस्यां वास इत्याह सा त्विति । सत्ये धर्मे प्रतिष्ठिता ।
तज्जलपानादिना सत्यान्मनो न निवर्तत इति भावः  ॥  १।३४।११  ॥   

  

नन्वेवं कथं सिद्धाश्रमे स्थितिरत आह अहं हीति ।
नियमाद्गयापिण्डदानवत्सिद्धाश्रमैकसाध्ययागजन्यसिद्धिहेतोः । आगमनकार्यं च
त्वदनुग्रहात्सिद्धमित्याह सिद्धाश्रममित्यादि  ॥  १।३४।१२  ॥   

  

उपसंहरति एषेति । मम गाधेः सकाशादुत्पत्तिः कीर्तिता, स्वस्य
वंशस्योत्पत्तिर्ब्रह्मपुत्रात्कुशात्कीर्तिता । देशस्य
शोणाकूलीयगिरिव्रजदेशस्य पृच्छसि पर्यपृच्छः । तत्सर्वमुक्तमिति शेषः  ॥ 
१।३४।१३  ॥   

  

अतः परं न प्रष्टव्यमित्याह गत इति । विघ्नो गन्तव्याध्वनि
निद्राभावप्रयुक्तजाड्यमूलः  ॥  १।३४।१४  ॥   

  

अर्धरात्रचिह्नान्याह निष्पन्दा इति । पक्षिचलनाभावादिति भावः । तदाह
निलीना इति  ॥  १।३४।१५  ॥   

  

शनैर्विसृज्यते । व्ययुङ्क्तेत्यर्थः । वर्तमानसामीप्ये भूते लट् ।
सन्ध्याशब्देन तदुपासनयोग्यगौणकालराहित्येन सार्धयामरूपः । नक्षत्रतारागहनं
नभःसहस्राक्षवन्नेत्रैरावृतमिव तज्ज्योतिर्भिस्तद्रश्मिभिरवभासते  ॥ 
१।३४।१६  ॥   

  

उत्तिष्ठते । "उदो ऽनूर्ध्वकर्मणि" इति तङ्  ॥  १।३४।१७  ॥   

  

नैशानि निशाप्रभवाणि । तान्येवाह यक्षेत्यादि  ॥  १।३४।१८  ॥   

  

अभ्यपूजयन्नस्तुवन्  ॥  १।३४।१९  ॥   

  

स्तुतिप्रकारमाह कुशिकानामित्यादि । ब्रह्मोपमा ब्रह्मर्षितुल्याः  ॥ 
१।३४।२०  ॥   

  

हे महायशः विश्वामित्र भवानेव विशेषेण महात्मेति शेषः । यस्तपसा
ब्राह्मणत्वं प्राप्त इति भावः । किं च यस्य तव भागिनी तव कुलस्य
उद्द्योतकर्युद्धारकर्त्री सरितां श्रेष्ठा । अनेन सकलजगदुद्धारकत्वं
सूचितम्  ॥  १।३४।२१  ॥   

  

प्रशस्तः स्तुतः । "अस्तंगत इवांशुमान्" इति पाठः  ॥  १।३४।२२  ॥   

  

सेवते सेवते स्म  ॥  १।३४।२३  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये बालकाण्डे
चतुस्त्रिंशः सर्गः  ॥  ३४  ॥   

  



</details>
</div>
<div class="js_include collapsed" newlevelforh1="2" title="द्राविडपाठः" unfilled url="/purANam/rAmAyaNam/drAviDapAThaH/1_bAlakANDam/04-mithilAyAtrA/01/034_vishvAmitravaMshakathA.md">
<details><summary><h2>द्राविडपाठः ...{Loading}...</h2></summary>


कृतोद्वाहे गते तस्मिन् ब्रह्मदत्ते च राघव।  
अपुत्रः पुत्रलाभाय पौत्रीमिष्टिमकल्पयत् ॥ 1.34.1 ॥   
इष्ट्यां च वर्तमानायां कुशनाभं महीपतिम्।  
उवाच परमोदारः कुशो ब्रह्मसुतस्तदा ॥ 1.34.2 ॥   
पुत्र ते सदृशः पुत्रो भविष्यति सुधार्मिकः।  
गाधिं प्राप्स्यसि तेन त्वं कीर्तिं लोके च शाश्वतीम् ॥ 1.34.3 ॥   
एवमुक्त्वा कुशो राम कुशनाभं महीपतिम्।  
जगामाकाशमाविश्य ब्रह्मलोकं सनातनम् ॥ 1.34.4 ॥   
कस्यचित्त्वथ कालस्य कुशनाभस्य धीमतः।  
यज्ञे परमधर्मिष्ठो गाधिरित्येव नामतः ॥ 1.34.5 ॥   
स पिता मम काकुत्स्थ गाधिः परमधार्मिकः।  
कुशवंशप्रसूतोऽस्मि कौशिको रघुनन्दन ॥ 1.34.6 ॥   
पूर्वजा भगिनी चापि मम राघव सुव्रता।  
नाम्ना सत्यवती नाम ऋचीके प्रतिपादिता ॥ 1.34.7 ॥   
सशरीरा गता स्वर्गं भर्तारमनुवर्तिनी।  
कौशिकी परमोदारा प्रवृत्ता च महानदी ॥ 1.34.8 ॥   
दिव्या पुण्योदका रम्या हिमवन्तमुपाश्रिता।  
लोकस्य हितकामार्थं प्रवृत्ता भगिनी मम ॥ 1.34.9 ॥   
ततोऽहं हिमवत्पार्श्वे वसामि निरतः सुखम्।  
भगिन्यां स्नेहसंयुक्तः कौशिक्यां रघुनन्दन ॥ 1.34.10 ॥   
सा तु सत्यवती पुण्या सत्ये धर्मे प्रतिष्ठिता।  
पतिव्रता महाभागा कौशिकी सरितां वरा ॥ 1.34.11 ॥   
अहं हि नियमाद्राम हित्वा तां समुपागतः।  
सिद्धाश्रममनुप्राप्य सिद्धोऽस्मि तव तेजसा ॥ 1.34.12 ॥   
एषा राम ममोत्पत्तिः स्वस्य वंशस्य कीर्तिता।  
देशस्य च महाबाहो यन्मां त्वं परिपृच्छसि ॥ 1.34.13 ॥   
गतोऽर्द्धरात्रः काकुत्स्थ कथाः कथयतो मम।  
निद्रामभ्येहि भद्रं ते मा भूद्विघ्नोऽध्वनीह नः ॥ 1.34.14 ॥   
निष्पन्दास्तरवः सर्वे निलीना मृगपक्षिणः।  
नैशेन तमसा व्याप्ता दिशश्च रघुनन्दन ॥ 1.34.15 ॥   
शनैर्वियुज्यते सन्ध्या नभो नेत्रैरिवावृतम्।  
नक्षत्रतारागहनं ज्योतिर्भिरवभासते ॥ 1.34.16 ॥   
उत्तिष्ठति च शीतांशुः शशी लोकतमोनुदः।  
ह्लादयन् प्राणिनां लोके मनांसि प्रभया विभो ॥ 1.34.17 ॥   
नैशानि सर्वभूतानि प्रचरन्ति ततस्ततः।  
यक्षराक्षससङ्घाश्च रौद्राश्च पिशिताशनाः ॥ 1.34.18 ॥   
एवमुक्त्वा महातेजा विरराम महामुनिः।  
साधु साध्विति तं सर्वे ऋषयो ह्यभ्यपूजयन् ॥ 1.34.19 ॥   
कुशिकानामयं वंशो महान् धर्मपरः सदा।  
ब्रह्मोपमा महात्मानः कुशवंश्या नरोत्तमाः ॥ 1.34.20 ॥   
विशेषेण भवानेव विश्वामित्रो महायशाः।  
कौशिकी च सरिच्छ्रेष्ठा कुलोद्योतकरी तव ॥ 1.34.21 ॥   
इति तैर्मुनिशार्दूलैः प्रशस्तः कुशिकात्मजः।  
निद्रामुपागमच्छ्रीमानस्तङ्गत इवांशुमान् ॥ 1.34.22 ॥   
रामोऽपि सहसौमित्रिः किञ्चिदागतविस्मयः।  
प्रशस्य मुनिशार्दूलं निद्रां समुपसेवते ॥ 1.34.23 ॥   

</details>
</div>
