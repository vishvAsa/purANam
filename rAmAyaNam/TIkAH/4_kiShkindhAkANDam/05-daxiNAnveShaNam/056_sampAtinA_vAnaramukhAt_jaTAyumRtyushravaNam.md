+++
title = "०५६ सम्पातिना वानरमुखात् जटायुमृत्युश्रवणम्"
title_english = "056 Sampaati hears of Jataayu s death"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_4/Kanda_4_KSK-056-Sampaati_hears_of_Jataayu_s_death.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/4_kiShkindhAkANDam/05-daxiNAnveShaNam/056_sampAtinA_vAnaramukhAt_jaTAyumRtyushravaNam.md">
<details><summary><h3>IITK ...{Loading}...</h3></summary>

Sampati sees Angada and other monkeys -- hears about the death of his
brother Jatayu.



#### श्लोकः
##### मूलम्
उपविष्टास्तु ते सर्वे यस्मिन्प्रायं गिरिस्थले।  
हरयो गृध्रराजश्च तं देशमुपचक्रमे॥4.56.1॥  
सम्पातिर्नाम नाम्ना तु चिरञ्जीवी विहङ्गमः।  
भ्राता जटायुषः श्रीमान्विख्यातबलपौरुषः॥4.56.2॥

##### शब्दार्थः
ते they, सर्वे all, हरयः monkeys, यस्मिन् that, गिरिस्थले on the plateau of the mountain, प्रायम् उपविष्टाः seated preparing to die by fasting unto death, तं देशम् that location, गृध्रराजः king of vultures, नाम्ना by name, सम्पातिर्नाम as Sampati, चिरञ्जीवी longlived, जटायुषः Jatayu, भ्राता brother, श्रीमान् prosperous, विख्यातबलपौरुषः widely known for his strength, विहङ्गमः a vulture, उपचक्रमे came there.

##### आङ्ग्लानुवादः
While the monkeys were preparing to fast unto death on the plateau of the mountain, Sampati, the prosperous king of vultures, the longlived elder brother of Jatayu widely known for his strength, appeared there.



#### श्लोकः
##### मूलम्
कन्दरादभिनिष्क्रम्य स विन्ध्यस्य महागिरेः।  
उपविष्टान्हरीन्दृष्ट्वा हृष्टात्मा गिरमब्रवीत्॥4.56.3॥

##### शब्दार्थः
सः he, महागिरेः of the great mountain, विन्ध्यस्य Vindhya's, कन्दरात् from the cave, अभिनिष्क्रम्य emerging, उपविष्टान् seated, हरीन् monkeys, दृष्ट्वा after seeing, हृष्टात्मा delighted, गिरम् word, अब्रवीत् spoke.

##### आङ्ग्लानुवादः
Coming out of the cave of the great mount Vindhya, Sampati was glad to see the monkeys seated there and said to himselfः



#### श्लोकः
##### मूलम्
विधिः किल नरं लोके विधानेनानुवर्तते।  
यथाऽयं विहितो भक्ष्यश्चिरान्मह्यमुपागतः॥4.56.4॥

##### शब्दार्थः
लोके in this world, विधिः destiny, विधानेन in accordance with, नरम् अनुवर्तते किल said to follow, यथा as, चिरात् for long, मह्यम् for me, विहितः fixed, अयम् this, भक्ष्यः eatable, उपागतः has come.

##### आङ्ग्लानुवादः
'Destiny rules the world of men in accordance with a divine arrangement. Or else, it would not have brought me food after a long time (of fasting)'. (The monkeys are food for Sampati)'



#### श्लोकः
##### मूलम्
परम्पराणां भक्षिष्ये वानराणां मृतं मृतम्।  
उवाचेदं वचः पक्षी तान्निरीक्ष्य प्लवङ्गमान्॥4.56.5॥

##### शब्दार्थः
वानराणाम् of monkeys, परम्पराणाम् one after the other, मृतं मृतम् as and when they die, भक्षिष्ये I will eat, तान् them, प्लवङ्गमान् monkeys, निरीक्ष्य looking at them, पक्षी the vulture, इदं these, वचः words, उवाच spoke.

##### आङ्ग्लानुवादः
Looking at them, the vulture continued, 'I will eat these monkeys one after the other as and when they die'.



#### श्लोकः
##### मूलम्
तस्य तद्वचनं श्रुत्वा भक्ष्यलुब्धस्य पक्षिणः।  
अङ्गदः परमायस्तो हनूमन्तमथाब्रवीत्॥4.56.6॥

##### शब्दार्थः
भक्ष्यलुब्धस्य of the greedy for food, तस्य पक्षिणः of the vulture, तत् वचनम् that words, श्रुत्वा on hearing, अथ then, अङ्गदः Angada, परमायस्तः highly dejected, हनूमन्तम् to Hanumanta, अब्रवीत् said.

##### आङ्ग्लानुवादः
Hearing the words of the vulture greedily waiting for food, deeply dejected Angada spoke to Hanumanः



#### श्लोकः
##### मूलम्
पश्य सीतापदेशेन साक्षाद्वैवस्वतो यमः।  
इमं देशमनुप्राप्तो वानराणां विपत्तये॥4.56.7॥

##### शब्दार्थः
सीतापदेशेन in the name of Sita, वैवस्वतः Vaivasvata, यमः Yama, साक्षात् himself in person, वानराणाम् to monkeys, विपत्तये to kill, इमं देशम् this place, अनुप्राप्तः has come, पश्य see.

##### आङ्ग्लानुवादः
'See, Yama, son of Vaivasvata, has arrived here in person  to destroy the monkeys in the name of Sita. (Sita became the direct agent for causing the destruction of monkeys).



#### श्लोकः
##### मूलम्
रामस्य न कृतं कार्यं राज्ञो न च वचः कृतम्।  
हरीणामियमज्ञाता विपत्तिस्सहसागता॥4.56.8॥

##### शब्दार्थः
रामस्य Rama's, कार्यम् task, न कृतम् not carried out, राज्ञः the king's, वचः words, न च कृतम् not carried out, हरीणाम् for the monkeys, इयम् this, अज्ञाता unknown, विपत्तिः calamity, सहसा suddenly, आगता has set in.

##### आङ्ग्लानुवादः
'Rama's task has not been performed. Sugriva's order has not been excuted. And (now) suddenly this calamity has overtaken the monkeys unawares.



#### श्लोकः
##### मूलम्
वैदेह्याः प्रियकामेन कृतं कर्म जटायुषा।  
गृध्राराजेन यत्तत्र श्रुतं वस्तदशेषतः॥4.56.9॥

##### शब्दार्थः
वैदेह्याः the princess of Videha, प्रियकामेन in order to please her, गृध्रराजेन by the king of vultures, जटायुषा by Jatayu, तत्र there, यत् कर्म whatever task, कृतम् has been accomplished, तत् that, अशेषतः fully, वः for you, श्रुतम् heard.

##### आङ्ग्लानुवादः
'We have heard in detail about the task accomplished by Jatayu, the king of vultures, in order to please Sita, the princess of Videha.



#### श्लोकः
##### मूलम्
तथा सर्वाणि भूतानि तिर्यग्योनिगतान्यपि।  
प्रियं कुर्वन्ति रामस्य त्यक्त्वा प्राणान्यथा वयम्॥4.56.10॥

##### शब्दार्थः
तथा that way, तिर्यग्योनिगतान्यपि those born as animals even, सर्वाणि all, भूतानि creatures, प्राणान् life, त्यक्त्वा risking, वयं यथा like us, रामस्य for Rama, प्रियम् please, कुर्वन्ति you will.

##### आङ्ग्लानुवादः




#### श्लोकः
##### मूलम्
अन्योऽन्यमुपकुर्वन्ति स्नेहकारुण्ययन्त्रिताः।  
तेन तस्योपकारार्थं त्यजताऽत्मानमात्मना॥4.56.11॥

##### शब्दार्थः
स्नेहकारुण्ययन्त्रिताः  bound by  friendship and compassion, अन्योन्यम् mutually, उपकुर्वन्ति  help, तेन by him, तस्य Rama's, उपकारार्थम् for wellbeing, आत्मानम् his life, आत्मना by himself, त्यजत by giving up.

##### आङ्ग्लानुवादः
'Bound by  friendship and compassion each one helps the other. In fact, Jatayu did this by giving up his life on his own, for the sake of Rama.



#### श्लोकः
##### मूलम्
प्रियं कृतं हि रामस्य धर्मज्ञेन जटायुषा।  
राघवार्थे परिश्रान्ता वयं सन्त्यक्तजीविताः॥4.56.12॥  
कान्ताराणि प्रपन्नाः स्म न च पश्याम मैथिलीम्।

##### शब्दार्थः
धर्मज्ञेन by the righteous, जटायुषा by Jatayu, रामस्य Rama's, प्रियम् wellbeing, कृतं हि is done, वयम् we, राघवार्थे for Rama's sake, परिश्रान्ताः exhausted, सन्त्यक्तजीविताः all of us are giving up life, कान्ताराणि forests, प्रपन्नाः ventured, स्म we, मैथिलीम् Maithili, न च पश्याम we have not seen.

##### आङ्ग्लानुवादः
'Jatayu, the knower of dharma, has laid down his life for the wellbeing of Rama. We are exhausted in the process of helping Rama. We have lost hope of our lives after entering these forests. Yet we have failed to find the princess from Mithila.



#### श्लोकः
##### मूलम्
स सुखी गृध्रराजस्तु रावणेन हतो रणे॥4.56.13॥  
मुक्तश्च सुग्रीवभयाद्गतश्च परमां गतिम्।

##### शब्दार्थः
रणे in combat, रावणेन by Ravana, हतः was slain, सः he, गृध्रराजस्तु king of vultures, सुखी is happy, सुग्रीवभयात् fear of Sugriva, मुक्तश्च relieved, परमाम् supreme, गतिम् status, गतश्च attained.

##### आङ्ग्लानुवादः
'The king of vultures was slain by Ravana in a combat. He attained supreme status. He had no fear for Sugriva (as we have).



#### श्लोकः
##### मूलम्
जटायुषो विनाशेन राज्ञो दशरथस्य च॥4.56.14॥  
हरणेन च वैदेह्यास् संशयं हरयो गताः।

##### शब्दार्थः
जटायुषः Jatayu's, विनाशेन by the death, राज्ञः king's, दशरथस्य च and Dasaratha's, वैदेह्याः princess from Videha, हरणेन च by abducting, हरयः monkeys, संशयं गताः are caught in doubtful situation.

##### आङ्ग्लानुवादः
'The survival of monkeys has become doubtful due to the death of Jatayu, death of  king Dasaratha and the abduction of the princess from Videha.



#### श्लोकः
##### मूलम्
रामलक्ष्मणयोर्वासश्च अरण्ये सह सीतया॥4.56.15॥  
राघवस्य च बाणेन वालिनश्च तथा वधः।  
रामकोपादशेषाणां रक्षसानां तथा वधः॥4.56.16॥  
कैकेय्या वरदानेन इदं च विकृतं कृतम्।

##### शब्दार्थः
कैकेय्याः to Kaikeyi, वरदानेन the granting of boons, सीतया सह along with Sita, अरण्ये in the forest, रामलक्ष्मणयोः of Rama and Lakshmana, वासः residence, तथा so also, राघवस्य Rama's, बाणेन with arrow, वालिनः Vali's, वधश्च death, तथा so also, रामकोपात् due to Rama's anger, अशेषाणाम् of the entire lot, रक्षसानाम् demons, वधश्च death, इदम् this, विकृतं च unwanted consequence, कृतम् was done.

##### आङ्ग्लानुवादः
'The exile of Rama and Lakshmana into the forest along with Sita, so also the death of Vali and of the demons in the hands of Rama due to his anger are all evil  
consequences of a boon granted to Kaikeyi.'



#### श्लोकः
##### मूलम्
तदसुखमनुकीर्तितं वचो  
भुवि पतितांश्च समीक्ष्य वानरान्।  
भृशचलितमतिर्महामतिः  
कृपणमुदाहृतवान् स गृध्रराट्॥4.56.17॥

##### शब्दार्थः
अनुकीर्तितम् which was described, असुखम् unhappy , तत् that, वचः words, भुवि on the earth, पतितान् fallen, वानरान् monkeys, समीक्ष्य observing, महामतिः wise, सः he, गृध्राराट् the king of vultures, भृशचलितमतिः shaken up mentally, कृपणम् wretched, उदाहृतवान् narrated.

##### आङ्ग्लानुवादः
The wise king of vultures was shaken up mentally on seeing the monkeys lying on the ground and hearing the unhappy narration of Angada.  

#### समाप्तिः
 श्रीमद्रामायणे वाल्मीकीय आतिकाव्ये किष्किन्धाकाण्डे षटपञ्चाशस्सर्गः॥  
Thus ends the  fiftysixth sarga in Kishkindakanda of the first epic, the Holy Ramayana composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/4_kiShkindhAkANDam/05-daxiNAnveShaNam/056_sampAtinA_vAnaramukhAt_jaTAyumRtyushravaNam.md">
<details><summary><h3>भूषणम् ...{Loading}...</h3></summary>



उपविष्टास्तु ते सर्वे यस्मिन् प्रायं गिरिस्थले ।  

हरयो गृध्रराजश्च तं देशमुपचक्रमे  ॥  ४।५६।१  ॥   

अथ सम्पातिसंवनादः षट्पञ्चाशे उपविष्टा इत्यादि । उपचक्रमे
प्राप्तुमुपक्रान्तः  ॥  ४।५६।१  ॥   

  

सम्पातिर्नाम नाम्ना तु चिरञ्चीवी विहङ्गमः ।  

भ्राता जटायुषः श्रीमान् प्रख्यातबलपौरुषः  ॥  ४।५६।२  ॥   

कन्दरादभिनिष्क्रम्य स विन्ध्यस्य महागिरेः ।  

उपविष्टान् हरीन् दृष्ट्वा हृष्टात्मा गिरमब्रवीत्  ॥  ४।५६।३  ॥   

सम्पातिरित्यादिश्लोकद्वयमेकान्वयम्  ॥  ४।५६।२,३  ॥   

  

विधिः किल नरं लोके विधानेनानुवर्तते ।  

याथा ऽयं विहितो भक्ष्याश्चिरान्मह्यामुपागतः  ॥  ४।५६।४  ॥   

विधिः दैवम् । विधानेन योगक्षेमसम्पादनेन । यथा यस्मात्कारणात्  ॥  ४।५६।४
 ॥   

  

परं पराणां भक्षिष्ये वानराणां मृतं मृतम् ।  

उवाचेदं वचः पक्षी तान्निरीक्ष्य प्लवङ्गमान्  ॥  ४।५६।५  ॥   

पराणां वानराणां मध्ये मृतं परं वानरं भक्षिष्य इत्येवं वच उवाचेत्यन्वयः
 ॥  ४।५६।५  ॥   

  

तस्य तद्वचनं श्रुत्वा भक्ष्यलुब्धस्य पक्षिणः ।  

अङ्गदः परमायस्तो हमुमन्तमथाब्रवीत्  ॥  ४।५६।६  ॥   

पश्य सीतापदेशेन साक्षाद्वैवस्वतो यमः ।  

इमं देशमनुप्राप्तो वानराणां विपत्तये  ॥  ४।५६।७  ॥   

परमायस्तः परमोद्विग्न इत्यर्थः  ॥  ४।५६।६,७  ॥   

  

रामस्य न कृतं कार्यं राज्ञो न च वचः कृतम् ।  

हरिणामियमज्ञाता विपत्तिः सहसागता  ॥  ४।५६।८  ॥   

अज्ञाता अचिन्तिता  ॥  ४।५६।८  ॥   

  

वैदेह्याः प्रियकामेन कृतं कर्म जटायुषा ।  

गृध्रराजेन यत्तत्र श्रुतं वस्तदशेषतः  ॥  ४।५६।९  ॥   

तथा सर्वाणि भूतानि तिर्यग्योनिगतान्यपि ।  

प्रियं कुर्वन्ति रामस्य त्यक्त्वा प्राणान् यथा वयम् ।  

अन्योन्यमुपकुर्वन्ति स्नेहकारुण्ययन्त्रिताः  ॥  ४।५६।१०  ॥   

तेन तस्योपकारार्थं त्यजतात्मानमात्मना ।  

प्रियं कृतं हि रामस्य धर्मज्ञेन जटायुषा  ॥  ४।५६।११  ॥   

राघवार्थे परिश्रान्ता वयं संत्यक्तजीविताः ।  

कान्ताराणि प्रपन्नाः स्म न च पश्याम मैथिलीम्  ॥  ४।५६।१२  ॥   

स्नेहकारुण्ययन्त्रिताः स्नेहकारुण्याभ्यां वद्धाः । अन्योन्यं प्रत्येकं
प्रत्येकम्  ॥  ४।५६।१०१२  ॥   

  

स सुखी गृध्रराजस्तु रावणेन हतो रणे ।  

मुक्तश्च सुग्रीवभयाद्गतश्च परमां गतिम्  ॥  ४।५६।१३  ॥   

जटायुषो विनाशेन राज्ञो दशरथस्य च ।  

हरणेन च वैदेह्याः संशयं हरयो गताः  ॥  ४।५६।१४  ॥   

परमां गतिं मुक्तिमित्यर्थः  ॥  ४।५६।१३,१४  ॥   

  

रामलक्ष्मणयोर्वास अरण्ये सह सीतया ।  

राघवस्य च बाणेन वालिनश्च तथा वधः  ॥  ४।५६।१५  ॥   

रामकोपादशेषाणां राक्षसानां तथा वधः ।  

कैकेय्या वरदानेन इदं हि विकृतं कृतम्  ॥  ४।५६।१६  ॥   

रामलक्ष्मणयोरित्यादि । रामवनवासमारभ्य प्रायोपवेशपर्यन्तं यदस्ति
तत्सर्वमिदं विकृतं कैकेय्या वरदानेन कृतं हीति सम्बन्धः । इत्यङ्गदो
ऽभ्रवीदिति सम्बन्धः  ॥  ४।५६।१५,१६  ॥   

  

तदसुखमनुकीर्तितं वचो भुवि पतितांश्च समीक्ष्य वानरान् ।  

भृशचिलतमतिर्महामतिः कृपणमुदाहृतवान् स गृध्रराट्  ॥  ४।५६।१७  ॥   

तदसुखमिति । समीक्ष्य ज्ञात्वेत्यर्थः । ज्ञानं च वचनश्रवणं वानराणां दर्शन
च । अस्य श्लोकस्यानन्तरं सर्गसमाप्तिर्भवितुमर्हति  ॥  ४।५६।१७  ॥   

  

तत्तु श्रुत्वा तदा वाक्यमङ्गदस्य मुखोद्गतम् ।  

अब्रवीद्वचनं गृध्रस्तीक्ष्णतुण्डो महास्वनः  ॥  ४।५६।१८  ॥   

को ऽयं गिरा घोषयति प्राणैः प्रियतमस्य मे ।  

जटायुषो वधं भ्रातुः कम्पयन्निव मे मनः  ॥  ४।५६।१९  ॥   

कथमासीज्जनस्थाने युद्धं राक्षसगृध्रयोः ।  

नामधेयमिदं भ्रातुश्चिरस्याद्य मया श्रुतम्  ॥  ४।५६।२०  ॥   

इच्छेयं गिरिदुर्गाच्च भवद्भिरवतारितुम् ।  

यवीयसो गुणज्ञस्य श्लाघनीयस्य विक्रमैः  ॥  ४।५६।२१  ॥   

अतिदीर्घस्य कालस्य तुष्टो ऽस्मि परिकीर्तनात् ।  

तदिच्छेयमहं श्रोतुं विनाशं वानरर्षभाः  ॥  ४।५६।२२  ॥   

भ्रातुर्जटायुषस्तस्य जनस्थाननिवासिनः ।  

तस्यैव च मम भ्रातुः सखा दशरथः कथम्  ॥  ४।५६।२३  ॥   

यस्य रामः प्रियः पुत्रो ज्येष्ठो गुरुजनप्रियः ।  

सूर्यांशुदग्धपक्षत्वान्न शक्नोम्युपसर्पितुम्  ॥  ४।५६।२४  ॥   

तीक्ष्णतुण्डः तीक्ष्णमुखः । "वक्त्रास्ये वदनं तुण्डम्" इत्यमरः  ॥ 
४।५६।१८२४  ॥   

  

इच्छेयं पर्वतादस्मादवतर्तुमरिन्दमाः  ॥  ४।५६।२५  ॥   

इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे
षट्पञ्चाशः सर्गः  ॥  ५६  ॥   

अत्र "कथमासीज्जनस्थाने युद्धं राक्षसगृध्रयोः । सखा दशरथः कथम्"
इत्येवमनुवादात् पूर्वमिदमप्यङ्गदेनोक्तमिति ध्येयम् । अस्मिन् सर्गे
पञ्चविंशतिश्लोकाः  ॥  ४।५६।२५  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने षट्पञ्चाशः सर्गः  ॥  ५६  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/4_kiShkindhAkANDam/05-daxiNAnveShaNam/056_sampAtinA_vAnaramukhAt_jaTAyumRtyushravaNam.md">
<details><summary><h3>शिरोमणी ...{Loading}...</h3></summary>



भयमागतमित्युक्तम्, तत्स्वरूपं वर्णयितुमाह उपेति । यस्मिन् गिरिस्थले
सर्वे हरयः प्रायमुपविष्टाः तं देशं गृध्रराजः संपातिः उपचक्रमे जगाम  ॥ 
४।५६।१  ॥   

  

संपातिरिति । जटायुषः भ्राता नाम्ना संपातिः संपातिनामेत्यर्थः, विन्ध्यस्य
कन्दरात् अभिनिष्क्रम्य हरीन्दृष्ट्वा हृष्टात्मा सन् गिरमब्रवीत् नाम
प्रसिद्धमेतत् । श्लोकद्वयमेकान्वयि  ॥  ४।५६।२,३  ॥   

  

तद्वचनाकारमाह विधिरिति । विधानेन पूर्वार्जितकर्मानुसारेण विधिः क्रियाफलं
यथा नरमनुवर्तते प्राप्नोति तथा विहितः पूर्वार्जितकर्मणा निष्पादितः अयं
भक्ष्यः मह्यमुपागतः अतः परम्पराणां क्रमेणाभिविष्टानां वानराणां मृतं मृतं
वानरमहं भक्षिष्ये । एतद्वचः प्लवङ्गमान् निरीक्ष्य पक्षी संपातिरब्रवीत् ।
श्लोकद्वयमेकान्वयि  ॥  ४।५६।४,५ ॥   

  

तस्येति । भक्ष्यलब्धस्य लब्धं भक्ष्यं येन तस्य संपातेर्वचनं श्रुत्वा
परमायस्तो ऽतिखिन्नो ऽङ्गदः हनूमन्तमब्रवीत्  ॥  ४।५६।६  ॥   

  

तद्वचनाकारमाह पश्येति । वैवस्वतो विवस्वत्पुत्रोपमः गृध्रापदेशेन
गृध्रव्याजेन वानराणां विपत्तये इमं देशं साक्षादनुप्राप्तः  ॥  ४।५६।७  ॥   

  

रामस्येति । यैः रामस्य कार्यं न कृतं राजशासनं मासाभ्यन्तरे
समागन्तव्यमिति सुग्रीवकृतनियोगश्च न कृतं तेषां हरीणामज्ञाता
पूर्वमलक्षितेयं विपत्तिः आगता  ॥  ४।५६।८  ॥   

  

एतत्कर्तृकास्मद्भक्षणे ऽस्माभिर्न शोचनीयमित्याह-- वैदेह्या इति
द्वाभ्याम् । वैदेह्याः प्रियकामेन जटायुषा यत् कर्मं कृतं तत् वो
युष्माकमशेषतः श्रुतम्  ॥  ४।५६।९  ॥   

  

तथेति । तिर्यग्योनिगतानि जटायुःप्रभृतीनि प्राणांस्त्यक्त्वा ऽपि यथा
रामस्य प्रियं कुर्वन्ति तथा वयं करिष्याम इति शेषः  ॥  ४।५६।१०  ॥   

  

तदेव भङ्गयन्तरेणाह अन्योन्यमिति । स्नेहकारुण्ययन्त्रिताः
स्नेहकारुण्ययोर्वशं प्राप्ताः शिष्टाः अन्योन्यमुपकुर्वन्ति ततो
हेतोस्तस्य रामस्योपकारार्थमात्मना स्वस्वप्रयत्नेन आत्मानं देहं त्यजत  ॥ 
४।५६।११  ॥   

  

ननु मरणमात्रेण कथं रामप्रीतिर्भवितेत्यत आह प्रियमिति । धर्मज्ञेन जटायुषा
रामस्य प्रियं प्रीतिः कृतं संपादितं मरणेनैवेति शेषः । एवं राघवस्यार्थे
कान्ताराणि दुर्गमपथान् प्रपन्नाः प्राप्ता ये वयं मैथिलीं न पश्याम ते वयं
परिश्रान्ताः अत एव त्यक्तजीविताः सन्तः रामप्रीतिं निष्पादयिष्याम इति
शेषः । सार्धश्लोकः एकान्वयी  ॥  ४।५६।१२  ॥   

  

स इति । रणे रावणेन हतः अत एव परमां गतिमुत्तमस्थानं गतो गृध्रराजो जटायुः
सुग्रीवभयान्मुक्तः अत एव सुखी आस्ते इति शेषः । सुग्रीवभयान्मुक्त इत्यनेन
गृध्रादीनामपि सुग्रीवं एव राजेति सूचिम्  ॥  ४।५६।१३  ॥   

  

जटायुष इति । जटायुषो दशरथस्य च विनाशेन वैदेह्या हरणेन च हरयो वयं संशयं
रामस्य शीघ्रं सुखयोगो ऽस्ति न वेति संदेहं गताः प्राप्ताः  ॥  ४।५६।१४  ॥   

  

रामेति । रामलक्ष्मणयोररण्ये वासादि विकृतमस्मत्प्रायोपवेशादि च केकय्या
वरदानेनैव कृतमवेहीति शेषः । अर्धचतुष्टयमेकान्वयि  ॥  ४।५६।१५,१६  ॥   

  

तदिति । अनुकीर्तितं वानरैः कथितम् असुखं दुःखरूपं तद्वचो निरीक्ष्य
श्रुत्वा भुवि पतितान् वानरांश्च निरीक्ष्य भृशचकितमतिर्गृध्रराजः संपातिः
कृपणं वचः उदाहृतवान्  ॥  ४।५६।१७  ॥   

  

तदेव भङ्ग्यन्तरेणाह तदिति । तथा तेन प्रकारेण अङ्गदस्य मुखोद्गतं
तद्वाक्यं श्रुत्वा गृध्रो ऽब्रवीत्  ॥  ४।५६।१८  ॥   

  

तद्वचनाकारमाह को ऽयमिति । मे मनः कम्पयन्निव मे भ्रातुर्जटायुषो वधं गिरा
वाच्यवृत्त्या को ऽयं घोषयति वदति  ॥  ४।५६।१९  ॥   

  

कथमिति । राक्षसगृध्रयोर्युद्धं कथमासीत् । अर्धं पृथक्  ॥  ४।५६।२०  ॥   

  

नामेति । भ्रातुरिदं जटायुरिति नामधेयं चिरस्य बहुकालतः श्रुतम् अतो
भवद्भिः गिरिदुर्गादवतारितुमात्मानमिति शेषः, इच्छेयम् एतेन स्वस्य स्वत
उत्तरणासामर्थ्यं व्यञ्जितम्  ॥  ४।५६।२१  ॥   

  

यवीयस इति । अतिदीर्घस्य कालस्यापगमे सतीति शेषः, यवीयसः कनिष्ठभ्रातुः
कीर्तनात् अहं परितुष्टो ऽस्मि । अर्धं पृथक् । तदिति । जनस्थाननिवासिनो
भ्रातुः विनाशं विनाशप्रकारं श्रोतुमिच्छामि । अर्थद्वयमेकान्वयि  ॥ 
४।५६।२२  ॥   

  

तस्येति । यस्य रामः पुत्रः स मम भ्रातुः सखा दशरथः कथं लोकान्तरं गत इति
शेषः  ॥  ४।५६।२३  ॥   

  

ननु त्वमेव कुतो नोत्तरसीत्यत आह-- सूर्येति । सूर्यांशुना दग्धः पक्षो
यस्य तत्त्वात् हेतोः विसर्पितुं चलितुं न शक्नोमि अतः
पर्वतादवतर्तुमवतरितुमिच्छेयं भवद्भिरिति शेषः  ॥  ४।५६।२४,२५  ॥   

  

इति श्रीमद्वाल्मीकीयरामायणव्याख्याने रामायणशिरोमणौ किष्किन्धाकाण्डे
षट्पञ्चाशः सर्गः  ॥  ४।५६  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/4_kiShkindhAkANDam/05-daxiNAnveShaNam/056_sampAtinA_vAnaramukhAt_jaTAyumRtyushravaNam.md">
<details><summary><h3>तिलकम् ...{Loading}...</h3></summary>



गिरिस्थले गिरिप्रदेशे  ॥  ४।५६।१३  ॥   

  

विधिः क्रियाफलम् । नरं प्राणिनं विधानेन प्राचीनकर्मानुसारेण । यथा तद्यथा
तथोच्यत इत्यर्थः । अयमामिषरूपो ऽस्माकं भक्ष्यश्चिरान्मह्यं स्वत एवोपागतः
 ॥  ४।५६।४  ॥   

  

यतः परम्पराणां पङ्क्तित उपविष्टानां वानराणां मध्ये मृतं मृतं
क्रमाद्भक्षिष्ये तत्मादिति पूर्वेण संबन्धः  ॥  ४।५६।५  ॥   

  

परमायस्तः परमखिन्नः  ॥  ४।५६।६  ॥   

  

सीतापदेशेनेति । सीताव्याजेन प्राप्तप्रायोपवेशानामित्यर्थः ।
"गृध्रापदेशेन" इति पाठः सुगमः  ॥  ४।५६।७  ॥   

  

अज्ञाता ऽचिन्तिता  ॥  ४।५६।८  ॥   

  

तिर्यग्योनिभूतानामस्माकमिव तिर्यग्योन्यन्तरस्यापि सीतानिमित्तं
विपत्तिर्जातेत्याह-- वैदेह्या इति । प्रत्यक्षं ह्रियमाणाया इति शेषः  ॥ 
४।५६।९  ॥   

  

रामस्य प्रियं कुर्वन्तीत्यनेन तस्मिन्सर्वप्रेमास्पदत्वं सूचयता
सर्वात्मत्वं सूचितम्  ॥  ४।५६।१०  ॥   

  

सार्वात्म्यमेव द्रढयति अन्योन्यमिति । स्नेहकारुण्ययन्त्रिताः रामे इति
शेषः । सर्वस्य रामत्वात्तदीयस्नेहेनैव परस्परोपकारकरणमित्यर्थः ।
स्नेहविषयता रामातिरिक्तेनेत्यनेन सूचितम् । तत उक्तस्नेहादियन्त्रणतः ।
तस्य रामस्योपकारार्थमित्यस्य प्रवृत्ता इति शेषः  ॥  ४।५६।११  ॥   

  

ननु प्राणत्यागेन कथं रामस्य सन्तोष अत आह-- प्रियमिति । हि यतो जटायुषा
प्राणांस्त्यजता प्रियं कृतमिति रामस्य मतमिति शेषः । तथास्मन्मरणेनापि
रामस्तथा मंस्यतीति भावः  ॥  ४।५६।१२  ॥   

  

सुखीति । सुखित्वमेव परमगतिप्राप्त्या दर्शयति रावणेनेत्यादि । मुक्तश्चेति
। अनेन सर्वतिर्यग्योनिराजत्वं कपीन्द्रस्य सूचितम् । गतश्च परमां गतिम्
रामानुग्रहादिति शेषः  ॥  ४।५६।१३  ॥   

  

जटायुषो विनाशेन प्रागिति शेषः । यदि पुनर्मुहूर्तमपि युद्धे रावणं
निरुन्ध्यात्तदा रामदृग्गोचरो रावणः सीतां न हरेदिति भावः । राज्ञो दशरथस्य
च द्राग्विनाशेन । यदि पक्षमात्रमपि राजजीवनं स्यात्तदा रामं
प्रत्यानयेदेवेति भावः । वैदेहीहरणं तु स्पष्टमेव वानराणां प्राणसंशयकारणम्
 ॥  ४।५६।१४,१५  ॥   

  

विकृतमरण्यवासवालिवधरक्षोवधरूपम् । इदं चास्मन्मरणरूपं च कैकेय्या
वरदानेनैव कृतमित्यर्थः  ॥  ४।५६।१६  ॥   

  

भृशचकितमतिः क्षुभितचित्तः । कृपणं दीनम्  ॥  ४।५६।१७  ॥   

  

अस्यैव प्रपञ्चः-- तत्त्विति  ॥  ४।५६।१८  ॥   

  

को घोषयति । स मया प्रष्टव्य इति शेषः  ॥  ४।५६।१९  ॥   

  

प्रश्नमेवाह-- कथमिति  ॥  ४।५६।२०  ॥   

  

गिरिदुर्गाद्भवद्भिरवतारितुमिच्छेयम् आत्मानमिति शेषः । अवतारणफलमाह--
यवीयस इति । कनिष्ठस्येत्यर्थः  ॥  ४।५६।२१  ॥   

  

श्रोतुमिच्छेयम् युष्मत्समीपमागत्येति शेषः । अन्वयस्तु-- यस्य रामः प्रियः
पुत्रः स दशरथो मम भ्रातुस्तस्यैव जटायुषः सखा, अतस्तत्स्नेहात्प्रयतमानस्य
तस्य जनस्थानवासिनस्तस्य प्रसिद्धविक्रमस्य जटायुषो विनाशः कथमभवदिति तस्य
विनाशं श्रोतुमिच्छेयमिति । कथं सखेत्यन्वयस्तु नोचितः, तदुत्तरस्याग्रे
ऽभावात्  ॥  ४।५६।२२,२३  ॥   

  

स्वस्यावतारणसापेक्षत्वे हेतुमाह सूर्येति । अवतर्तुमवातारयितुम्  ॥ 
४।५६।२४ ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
किष्किन्धाकाण्डे षट्पञ्चाशः सर्गः  ॥  ४।५६  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/4_kiShkindhAkANDam/05-daxiNAnveShaNam/056_sampAtinA_vAnaramukhAt_jaTAyumRtyushravaNam.md">
<details><summary><h3>द्राविडपाठः ...{Loading}...</h3></summary>



  
उपविष्टास्तु ते सर्वे यस्मिन् प्रायं गिरिस्थले।  
हरयो गृध्रराजश्च तं देशमुपचक्रमे ॥ 4.56.1 ॥   
सम्पातिर्नाम नाम्ना तु चिरञ्चीवी विहङ्गमः।  
भ्राता जटायुषः श्रीमान् प्रख्यातबलपौरुषः ॥ 4.56.2 ॥   
कन्दरादभिनिष्क्रम्य स विन्ध्यस्य महागिरेः।  
उपविष्टान् हरीन् दृष्ट्वा हृष्टात्मा गिरमब्रवीत् ॥ 4.56.3 ॥   
विधिः किल नरं लोके विधानेनानुवर्तते।  
याथाऽयं विहितो भक्ष्याश्चिरान्मह्यामुपागतः ॥ 4.56.4 ॥   
परं पराणां भक्षिष्ये वानराणां मृतं मृतम्।  
उवाचेदं वचः पक्षी तान्निरीक्ष्य प्लवङ्गमान् ॥ 4.56.5 ॥   
तस्य तद्वचनं श्रुत्वा भक्ष्यलुब्धस्य पक्षिणः।  
अङ्गदः परमायस्तो हमुमन्तमथाब्रवीत् ॥ 4.56.6 ॥   
पश्य सीतापदेशेन साक्षाद्वैवस्वतो यमः।  
इमं देशमनुप्राप्तो वानराणां विपत्तये ॥ 4.56.7 ॥   
रामस्य न कृतं कार्यं राज्ञो न च वचः कृतम्।  
हरिणामियमज्ञाता विपत्तिः सहसागता ॥ 4.56.8 ॥   
वैदेह्याः प्रियकामेन कृतं कर्म जटायुषा।  
गृध्रराजेन यत्तत्र श्रुतं वस्तदशेषतः ॥ 4.56.9 ॥   
प्रियं कुर्वन्ति रामस्य त्यक्त्वा प्राणान् यथा वयम्।  
अन्योन्यमुपकुर्वन्ति स्नेहकारुण्ययन्त्रिताः ॥ 4.56.10 ॥   
तेन तस्योपकारार्थं त्यजतात्मानमात्मना।  
प्रियं कृतं हि रामस्य धर्मज्ञेन जटायुषा ॥ 4.56.11 ॥   
राघवार्थे परिश्रान्ता वयं सन्त्यक्तजीविताः।  
कान्ताराणि प्रपन्नाः स्म न च पश्याम मैथिलीम् ॥ 4.56.12 ॥   
स सुखी गृध्रराजस्तु रावणेन हतो रणे।  
मुक्तश्च सुग्रीवभयाद्गतश्च परमां गतिम् ॥ 4.56.13 ॥   
जटायुषो विनाशेन राज्ञो दशरथस्य च।  
हरणेन च वैदेह्याः संशयं हरयो गताः ॥ 4.56.14 ॥   
रामलक्ष्मणयोर्वास अरण्ये सह सीतया।  
राघवस्य च बाणेन वालिनश्च तथा वधः ॥ 4.56.15 ॥   
रामकोपादशेषाणां राक्षसानां तथा वधः।  
कैकेय्या वरदानेन इदं हि विकृतं कृतम् ॥ 4.56.16 ॥   
तदसुखमनुकीर्तितं वचो भुवि पतितांश्च समीक्ष्य वानरान्।  
भृशचिलतमतिर्महामतिः कृपणमुदाहृतवान् स गृध्रराट् ॥ 4.56.17 ॥   
तत्तु श्रुत्वा तदा वाक्यमङ्गदस्य मुखोद्गतम्।  
अब्रवीद्वचनं गृध्रस्तीक्ष्णतुण्डो महास्वनः ॥ 4.56.18 ॥   
कोऽयं गिरा घोषयति प्राणैः प्रियतमस्य मे।  
जटायुषो वधं भ्रातुः कम्पयन्निव मे मनः ॥ 4.56.19 ॥   
कथमासीज्जनस्थाने युद्धं राक्षसगृध्रयोः।  
नामधेयमिदं भ्रातुश्चिरस्याद्य मया श्रुतम् ॥ 4.56.20 ॥   
इच्छेयं गिरिदुर्गाच्च भवद्भिरवतारितुम्।  
यवीयसो गुणज्ञस्य श्लाघनीयस्य विक्रमैः ॥ 4.56.21 ॥   
अतिदीर्घस्य कालस्य तुष्टोऽस्मि परिकीर्तनात्।  
तदिच्छेयमहं श्रोतुं विनाशं वानरर्षभाः ॥ 4.56.22 ॥   
भ्रातुर्जटायुषस्तस्य जनस्थाननिवासिनः।  
तस्यैव च मम भ्रातुः सखा दशरथः कथम् ॥ 4.56.23 ॥   
यस्य रामः प्रियः पुत्रो ज्येष्ठो गुरुजनप्रियः।  
सूर्यांशुदग्धपक्षत्वान्न शक्नोम्युपसर्पितुम् ॥ 4.56.24 ॥   
इच्छेयं पर्वतादस्मादवतर्तुमरिन्दमाः ॥ 4.56.25 ॥   

</details>
</div>
