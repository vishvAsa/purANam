---
title: ०३७

---
॥सूत उवाच॥  
शीतान्तस्याचलेन्द्रस्य कुमुञ्जस्यान्तरेण तु।  
द्रोण्यो विहङ्गसङ्घुष्टा नानासत्त्वनिषेविताः ॥ ३७.१ ॥  
  
त्रियोजनशतायामा विस्तीर्णाः शतयोजनाः।  
सुरसामलपानीयरम्यं तत्र सरोवरम् ॥ ३७.२ ॥  
  
द्रोण्यायामप्रमाणैस्तु पुण्डरीकैः सुगन्धिभिः।  
सहस्रशतपत्रैर्हि महापद्मैरलङ्कृतम् ॥ ३७.३ ॥  
  
महोरगैरध्युषितं महाभोगैर्दुरासदैः।  
देवदानवगन्धर्वैरुपस्पृष्टं जलं शुभम् ॥ ३७.४ ॥  
  
पुण्यं तच्छ्रीसरो नाम प्रकाशं दिवि चेह च।  
प्रसन्नजलसम्पूर्णं शरण्यं सर्वदेहिनाम् ॥ ३७.५ ॥  
  
तत्र त्वेकं महापद्मं मध्ये पद्मवनस्य ह।  
कोटिपत्रप्रचारं तत्तरुणादित्यवर्चसम् ॥ ३७.६ ॥  
  
नित्यं व्याकोशमजरं चाञ्चल्याच्चातिमण्डलम्।  
चारुकेशरजालाढ्यं मत्तषट्‌पदनादितम् ॥ ३७.७ ॥  
  
तस्मिन् पद्मे भगवती साक्षाच्छ्रीर्नित्यमेव हि।  
लक्ष्म्याः पद्मं तदावासं मूर्त्तिमत्या न संशयः ॥ ३७..८ ॥  
  
सरसस्तस्य पूर्वस्मिन् तीरे सिद्धनिषेवित।  
सदा पुष्पफलं रम्यं तत्र बिल्ववनं महत् ॥ ३७.९ ॥  
  
शतयोजनविस्तीर्णं त्रियोजनशताय तम्।  
अर्धक्रोशोच्चशिखरैर्महावृक्षैः सहस्रशः ॥ ३७.१० ॥  
  
शाखासहस्रकलितैर्महास्कन्धैः समाकुलम्।  
फलैः सुवर्णसङ्काशैर्हरितैः पाण्डरैस्तथा ॥ ३७.११ ॥  
  
अमृतस्वादुसदृशैर्भेरीमात्रैः सुगन्धिभिः।  
शीर्यमाणैः पतद्भिश्च कीर्णा भूमिर्निरन्तरा ॥ ३७.१२ ॥  
  
नाम्ना तच्छ्रीवनं नाम सर्वलोकेषु विश्रुतम्।  
गन्धर्वैः किन्नरैर्यक्षैर्महानागैश्च सेवितम् ॥ ३७.१३ ॥  
  
सिद्धैश्चैव समाकीर्णं नित्यं बिल्वफलाशिभिः।  
विविधैर्भूतसङ्घैश्च नित्यमेव निषेवितम् ॥ ३७.१४ ॥  
  
तस्मिन् वने भगवती साक्षाच्छ्रीर्नित्यमेव हि।  
देवी सन्निहिता तत्र सिद्धसङ्घैर्नमस्कृता ॥ ३७.१५ ॥  
  
विकङ्कस्याचलेन्द्रस्य मणिशैलस्य चान्तरे।  
शतयोजनविस्तीर्णं द्वियोजनशतायतम् ॥ ३७.१६ ॥  
  
विपुलञ्चम्पकवनं सिद्धचारणसेवितम्।  
पुष्पलक्ष्म्यावृतं भाति ज्वलन्तमिव नित्यदा ॥ ३७.१७ ॥  
  
अर्द्धक्रोशोच्चशिखरैर्महास्कन्धैः पलाशिभिः ।  
प्रफुल्लशाखाशिखरैः पिञ्जरं भाति तद्वनम् ॥ ३७.१८ ॥  
  
द्विबाहुपरिणाहैस्तैस्त्रिहस्तायामविस्तरैः ।  
मनः शिलाचूर्णनिभैः पाण्डुकेसरशालिभिः ॥ ३७.१९ ॥  
  
पुष्पैर्मनोहरैर्व्याप्तं व्याकोशैर्गन्धशालिभिः।  
विराजते वनं सर्वं मत्तभ्रमरनादितम् ॥ ३७.२० ॥  
  
तद्वनं दानवैर्देवगन्धर्वैर्यक्षराक्षसैः।  
किन्नरैरप्सरोभिश्च महानागैश्च सेवितम् ॥ ३७.२१ ॥  
  
तत्राश्रमं भगवतः कश्यपस्य प्रजापतेः।  
सिद्धसाध्यगणा कीर्णं नानाश्रुतिविभूषितम्।  
महानीलकुमुञ्जाभ्यामन्तरेप्यचलावथ ॥ ३७.२२ ॥  
  
महानद्याः सुखायास्तु तीरे सिद्धनिषेविते।  
पञ्चाशद्योजनायामं त्रिंशद्योजनविस्तरम्।  
रम्यं तालवनं तद्धि अर्द्धक्रोशोच्चमस्तकम् ॥ ३७.२३ ॥  
  
महामूलैर्महासारैः स्थिरैरविरलैः शुभैः।  
कुमुदाञ्जनसंस्थानैः परिवृत्तैर्महा फलैः।  
मृष्टगन्धरसोपेतैरुपेतं सिद्धसेवितम् ॥ ३७.२४ ॥  
  
माहेन्द्रस्य द्विपेन्द्रस्य तत्र वास उदाहृतः।  
ऐरावतस्य भद्रस्य सर्वलोकेषु विश्रुतः ॥ ३७.२५ ॥  
  
वेणुमन्तस्य शैलस्य सुमेधस्योत्तरेण च।  
सहस्रयोजनायामं विस्तीर्णं शतयोजनम् ॥ ३७.२६ ॥  
  
वृक्षगुल्मलतागुच्छैः सर्ववीरुद्भिरीरितम्।  
दूर्वाप्रस्तारमेवाथ सर्वसत्वविवर्जितम् ॥ ३७.२७ ॥  
  
तथा निषधशैलस्य देवशैलस्य चोत्तरे।  
सहस्रयोजनायामा शतयोजनविस्तृता ॥ ३७.२८ ॥  
  
 सवांह्येकशिला भूमिर्वृक्षवीरुद्विवर्जिता।  
आप्लुता पादमात्रेण ह्युदकेन समन्ततः ॥ ३७.२९ ॥  
  
इत्येता ह्यन्तरद्रोण्यो नानाकाराः प्रकीर्त्तिताः।  
मेरोः पूर्वेण विप्रेन्द्रा यथावदनुपूर्वशः ॥ ३७.३० ॥  
  
इति श्रीमहापुराणे वायुप्रोक्ते भुवनविन्यासो नाम सप्तत्रिंशोऽध्यायः ॥ ३७ ॥