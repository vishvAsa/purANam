+++
title = "७५"

+++

पञ्चसप्ततितमोऽध्यायः ७५  

मार्कण्डेय उवाच  

पञ्चमोऽपि मनुर्ब्रह्मन् रैवतो नाम विश्रुतः  ।  
तस्योत्पत्तिं विस्तरशः शृणुष्व कथयामि ते  ॥ ७५.१ ॥  
ऋषिरासीन्महाभाग ऋतवागिति विश्रुतः  ।  
तस्यापुत्रस्य पुत्रोऽभूद्रेवत्यन्ते महात्मनः  ॥ ७५.२ ॥  
स तस्य विधिवच्चक्रे जातकर्मादिकाः क्रियाः  ।  
तथोपनयनादींश्च स चाशीलोऽभवन्मुने  ॥ ७५.३ ॥  
यतः प्रभृति जातोऽसौ ततः प्रभृति सोऽप्यृषिः  ।  
दीर्घरोगपरामर्शमवाप मुनिपुङ्गवः  ॥ ७५.४ ॥  
माता तस्य परामार्ति कुष्ठरोगादिपीडिता  ।  
जगाम स पिता चास्य चिन्तयामास दुः खितः  ॥ ७५.५ ॥  
किमेतदिति सोऽप्यस्य पुत्रोऽप्यत्यन्तदुर्मतिः  ।  
जग्राह भार्यामन्यस्य मुनिपुत्रस्य सम्मुखीम्  ॥ ७५.६ ॥  
ततो विषण्णमनसा ऋतवागिदमुक्तवान्  ।  
अपुत्रता मनुष्याणां श्रेयसे न कुपुत्रता  ॥ ७५.७ ॥  
कुपुत्रो हृदयायासं सर्वदा कुरुते पितुः  ।  
मातुश्च स्वर्गसंस्थांश्च स्वपितॄन् पातयत्यधः  ॥ ७५.८ ॥  
सुहृदां नोपकाराय पितॄणाञ्च न तृप्तये  ।  
पित्रोर्दुः खाय धिग्जन्म तस्य दुष्कृतकर्मणः  ॥ ७५.९ ॥  
धन्यास्ते तनया येषां सर्वलोकाभिसम्मताः  ।  
परोपकारिणः शान्ताः साधुकर्मण्यनुव्रताः  ॥ ७५.१० ॥  
अनिर्वृतं तथा मन्दं परलोकपराङ्मुखम्  ।  
नरकाय न सद्गत्यै कुपुत्रालम्बि जन्मनः  ॥ ७५.११ ॥  
करोति सुहृदां दैन्यमहितानां तथा मुदम्  ।  
अकाले च जरां पित्रोः कुपुत्रः कुरुते ध्रुवम्  ॥ ७५.१२ ॥  

मार्कण्डेय उवाच  

एवं सोऽत्यन्तदुष्टस्य पुत्रस्य चरितैर्मुनिः  ।  
दह्यमानमनोवृत्तिर्वृत्तं गर्गमपृच्छत  ॥ ७५.१३ ॥  

ऋतवागुवाच  

सुव्रतेन पुरा वेदा गृहीता विधिवन्मया  ।  
समप्य वेदान् विधिवत्कृतो दारपरिग्रहः  ॥ ७५.१४ ॥  
सदारेण क्रियाः कार्याः श्रौताः स्मार्ता वषट्क्रियाः  ।  
न मे न्यूनाः कृताः काश्चिद्यावदद्य महामुने  ॥ ७५.१५ ॥  
गर्भाधानविधानेन न काममनुरुध्यता  ।  
पुत्रार्थं जनितश्चायं पुन्नाम्नो बिभ्यता मुने  ॥ ७५.१६ ॥  
सोऽयं किमात्मदोषेण मम दोषण वा मुने  ।  
अस्मद्दुः खवहो जातो दौः शील्याद्बन्धुशोकदः  ॥ ७५.१७ ॥  
रेवत्यन्ते मुनिश्रेष्ठ ! जातोऽयं तनयस्तव  ।  
तेन दुः खाय ते दुष्टे काले यस्मादजायत  ॥ ७५.१८ ॥  
न तेऽपचारो नैवास्य मातुर्नायं कुलस्य ते  ।  
तस्य दौः शील्यहेतुस्तु रेवत्यन्तमुपागतम्  ॥ ७५.१९ ॥  

ऋतवागुवाच  

यस्मान्ममैकपुत्रस्य रेवत्यन्तसमुद्भवम्  ।  
दौः शील्यमेतत्सा तस्मात्पततामाशु रेवती  ॥ ७५.२० ॥  
मार्कण्डेय उवाच  

तेनैवं व्याहृते शापे रेवत्यृक्षं पपात ह  ।  
पश्यतः सर्वलोकस्य विस्मयाविष्टचेतसः  ॥ ७५.२१ ॥  
रेवत्यृक्षञ्च पतितं कुमुदाद्रौ समन्ततः  ।  
भावयामास सहसा वनकन्दरनिर्झरम्  ॥ ७५.२२ ॥  
कुमुदाद्रिश्च तत्पातात्ख्यातो रैवतकोऽभवत् ।  
अतीव रम्यः सर्वस्यां पृथिव्यां पृथिवीधरः  ॥ ७५.२३ ॥  
तस्यर्क्षस्य तु या कान्तिर्जाता पङ्कजिनी सरः  ।  
ततो जज्ञे तदा कन्या रूपेणातीव शोभना  ॥ ७५.२४ ॥  
रेवतीकान्तिसम्भूतां तां दृष्ट्वा प्रमुचो मुनिः  ।  
तस्या नाम चकारेत्थं रेवती नाम भागुरे  ॥ ७५.२५ ॥  
पोषयामास चैवैतां स्वाश्रमाभ्याससम्भवाम्  ।  
प्रमुचः स महाभागस्तस्मिन्नेव महाचले  ॥ ७५.२६ ॥  
तान्तु यौवनिनीं दृष्ट्वा कान्यकां रूपशालिनीम्  ।  
स मुनिश्चिन्तमामास कोऽस्या भर्ता भवेदिति  ॥ ७५.२७ ॥  
एवं चिन्तयतस्तस्य ययौ कालो महान्मुने  ।  
न चाससाद सदृशं वरं तस्या महामुनिः  ॥ ७५.२८ ॥  
ततस्तस्या वरं प्रष्टुमग्निं स प्रमुचो मुनिः  ।  
विवेश वह्निशालां वै प्रष्टारं प्राह हव्यभुक् ॥ ७५.२९ ॥  
महाबलो महावीर्यः प्रियवाग्धर्मवत्सलः  ।  
दुर्गमो नाम भविता भर्ता ह्यस्य महीपतिः  ॥ ७५.३० ॥  

मार्कण्डेय उवाच  

अनन्तरञ्च मृगयाप्रसङ्गेनागतो मुने  ।  
तस्याश्रमपदं धीमान् दुर्गमः स नराधिपः  ॥ ७५.३१ ॥  
प्रियव्रतान्वयभवो महाबलपराक्रमः  ।  
पुत्रो विक्रमशीलस्य कालिन्दीजठरोद्भवः  ॥ ७५.३२ ॥  
स प्रविश्याश्रमपदं तां तन्वीं जगतीपतिः  ।  
अपश्यमानस्तमृषिं प्रियेत्यामन्त्र्य पृष्टवान्  ॥ ७५.३३ ॥  

राजोवाच  

क्व गतो भगवानस्मादाश्रमान्मुनिपुङ्गवः  ।  
तं प्रणेतुमिहेच्छामि तत्त्वं प्रब्रूहि शोभने  ॥ ७५.३४ ॥  

मार्कण्डेय उवाच  
अग्निसालां गतो विप्रस्तच्छ्रुत्वा तस्य भाषितम्  ।  
प्रियेत्यामन्त्रणञ्चैव निश्चक्राम त्वरान्वितः  ॥ ७५.३५ ॥  
स ददर्श महात्मानं राजानं दुर्गमं मुनिः  ।  
नरेन्द्रचिह्नसहितं प्रश्रयावनतं पुरः  ॥ ७५.३६ ॥  
तस्मिन् दृष्टे ततः शिष्यमुवाच स तु गौतमम्  ।  
गौतमानीयतां शीघ्रमर्घोऽस्य जगतीपतेः  ॥ ७५.३७ ॥  
एकस्तावदयं भूपश्चिरकालादुपागतः.  
जामाता च विशेषेण योग्योर्ऽघस्य मतो मम  ॥ ७५.३८ ॥  

मार्कण्डेय उवाच  

ततः स चिन्तयामास राजा जामातृकारणम्  ।  
विवेद च न तन्मौनी जगृहेर्ऽघञ्च तं नृपः  ॥ ७५.३९ ॥  
तमासनगतं विप्रो गृहीतार्घं महामुनिः  ।  
स्वागतं प्राह राजेन्द्रमपि ते कुशलं गृहे  ॥ ७५.४० ॥  
कोषे बलेऽथ मित्रेषु भृत्यामात्ये नरेश्वर  ।  
तथात्मनि महाबाहो यत्र सर्वं प्रतिष्ठितम्  ॥ ७५.४१ ॥  
पत्नी च ते कुशलिनी यत एवानुतिष्ठति  ।  
पृच्छाम्यस्यास्ततो नाहं कुशलिन्योऽपरास्तव  ॥ ७५.४२ ॥  

राजोवाच  

त्वत्प्रसादादकुशलं न क्वचिन्मम सुव्रत  ।  
जातकौतूहलश्चास्मि मम भार्यात्र का मुने  ॥ ७५.४३ ॥  

ऋषिरुवाच  

रेवती सुमहाभागा त्रैलोक्यस्यापि सुन्दरी  ।  
तव भर्या वरारोहा तां त्वं राजन्न वेत्सि किम्  ॥ ७५.४४ ॥  

राजोवाच  

सुभद्रां शान्ततनयां कावेरीतनयां विभो  ।  
सुराष्ट्रजां सुजाताञ्च कदम्बाञ्च वरूथजाम्  ॥ ७५.४५ ॥  
विपाठां नन्दिनीञ्चैव वेद्मि भार्यां गृहे द्विज  ।  
तिष्ठन्ति मे न भगवन् रेवतीं वेद्मि कान्वियम्  ॥ ७५.४६ ॥  

ऋषिरुवाच  
प्रियेति साम्प्रतं येयं त्वयोक्ता वरवर्णिनी  ।  
किं विस्मृतन्ते भूपाल ! श्लाघ्येयं गृहिणी तव  ॥ ७५.४७ ॥  

राजोवाच  

सत्यमुक्तं मया किन्तु भावो दुष्टो न मे मुने  ।  
नात्र कोपं भवान् कर्तुमर्हत्यस्मासु याचितः  ॥ ७५.४८ ॥  

ऋषिरुवाच  

तत्त्वं ब्रवीषि भूपाल ! न भावस्तव दूषितः  ।  
व्याजहार भवानेतद्वह्निना नृप चोदितः  ॥ ७५.४९ ॥  
मया पृष्टो हुतवहः कोऽस्या भर्तेति पार्थिव  ।  
भविता तेन चाप्युक्तो भवानेवाद्य वै वरः  ॥ ७५.५० ॥  
तद्गृह्यतां मया दत्ता तुभ्यं कन्या नराधिप  ।  
प्रियेत्यामन्त्रिता चेयं विचारं कुरुषे कथम्  ॥ ७५.५१ ॥  

मार्कण्डेय उवाच  

ततोऽसावभवन्मौनी तेनोक्तः पृथिवीपतिः  ।  
ऋषिस्तथोद्यतः कर्तुं तस्या वैवाहिकं विधिम्  ॥ ७५.५२ ॥  
तमुद्यतं सा पितरं विवाहाय महामुने  ।  
उवाच कन्या यत्किञ्चित्प्रश्रयावनतानना  ॥ ७५.५३ ॥  
यदि मे प्रीतिमांस्तात प्रिसादं कर्तुमर्हसि  ।  
रेवत्यृक्षे विवाहं मे तत्करोतु प्रसादितः  ॥ ७५.५४ ॥  

ऋषिरुवाच  

रेवत्यृक्षं न वै भद्रे चन्द्रयोगि व्यवस्थितम्  ।  
अन्यानि सन्ति ऋक्षाणि सुभ्रु वैवाहिकानि ते  ॥ ७५.५५ ॥  

कन्योवाच  

तात तेन विना कालो विफलः प्रतिभाति मे  ।  
विवाहो विफले काले मद्विधायाः कथं भवेत् ॥ ७५.५६ ॥  

ऋषिरुवाच  

ऋतवागिति विख्यातस्तपस्वी रेवतीं प्रति  ।  
चकार कोपं क्रुद्धेन तेनर्क्षं विनिपातितम्  ॥ ७५.५७ ॥  
मया चास्मै प्रतिज्ञाता भर्येति मदिरेक्षणा  ।  
न चेच्छसि विवाहं त्वं सङ्कटं नः समागतम्  ॥ ७५.५८ ॥  

कन्योवाच  

ऋतवाक्स मुनिस्तात किमेवं तप्तवांस्तपः  ।  
न त्वया मम तातेन ब्रह्मबन्धोः सुतास्मि किम्  ॥ ७५.५९ ॥  

ऋषिरुवाच  

ब्रह्मबन्धोः सुता न त्वं बाले नैव तपस्विनः  ।  
सुता त्वं मम यो देवान् कर्तुमन्यान् समुत्सहे  ॥ ७५.६० ॥  

कन्योवाच  

तपस्वी यदि मे तातस्तत्किमृक्षमिदं दिवि  ।  
समारोप्य विवाहो मे तदृक्षे क्रियते न तु  ॥ ७५.६१ ॥  

ऋषिरुवाच  

एवं भवतु भद्रन्ते भद्रे प्रीतिमती भव  ।  
आरोपयामीन्दुमार्गे रेवत्यृक्षं कृते तव  ॥ ७५.६२ ॥  

मार्कण्डेय उवाच  

ततस्तपः प्रभावेण रेवत्यृक्षं महामुनिः  ।  
यथापूर्वन्तथा चक्रे सोमयोगि द्विजोत्तम  ॥ ७५.६३ ॥  
विवाहञ्चैव दुहितुर्विधिवद्मन्त्रयोगिनम्  ।  
निष्पाद्य प्रीतिमान् भूयो जामातारमथाब्रवीत् ॥ ७५.६४ ॥  
औद्वाहिकन्ते भूपाल कथ्यतां किं ददाम्यहम्  ।  
दुर्लभ्यमपि दास्यामि ममाप्रतिहतन्तपः  ॥ ७५.६५ ॥  

राजोवाच  

मनोः स्वयम्भुवस्याहमुत्पन्नः सन्ततौ मुने  ।  
मन्वन्तराधिपं पुत्रं त्वत्प्रसादाद्वृणोम्यहम्  ॥ ७५.६६ ॥  
ऋषिरुवाच  

भविष्यत्येष ते कामो मनुस्त्वत्तनयो महीम्  ।  
सकलां भोक्ष्यते भूप धर्मविच्च भविष्यति  ॥ ७५.६७ ॥  

मार्कण्डेय उवाच  

तामादाय ततो भूपः स्वमेव नगरं ययौ  ।  
तस्मादजायत सुतो रेवत्या रैवतो मनुः  ॥ ७५.६८ ॥  
समेतः सकलैर्धर्मैर्मानवैरपराजितः  ।  
विज्ञाताखिलशास्त्रार्थो वेदविद्यार्थशास्त्रवित् ॥ ७५.६९ ॥  
तस्य मन्वन्तरे देवान्मुनिदेवेन्द्रपार्थिवान्  ।  
कथ्यमानान्मया ब्रह्मन्निबोध सुसमाहितः  ॥ ७५.७० ॥  
सुमेधसस्तत्र देवास्तथा भूपतयो द्विज  ।  
वैकुण्ठश्चामिताभश्च चतुर्दश चतुर्दश  ॥ ७५.७१ ॥  
तेषां देवगणानान्तु चतुर्णामपि चेश्चरः  ।  
नाम्ना विभुरभूदिन्द्रः शतयज्ञोपलक्षकः  ॥ ७५.७२ ॥  
हिरण्यलोमा वेदश्रीरूर्ध्वबाहुस्तथापरः  ।  
वेदबाहुः सुधामा च पर्जन्यश्च महामुनिः  ॥ ७५.७३ ॥  
वसिष्ठश्च महाभागो वेदवेदान्तपारगः  ।  
एते सप्तर्षयश्चासन् रैवतस्यान्तरे मनोः  ॥ ७५.७४ ॥  
बलबन्धुर्महावीर्यः सुयष्टव्यस्तथापरः  ।  
सत्यकाद्यास्तथैवासन् रैवतस्य मनोः सुताः  ॥ ७५.७५ ॥  
रैवतान्तास्तु मनवः कथिता ये मया तव  ।  
स्वायम्भुवाश्रया ह्येते स्वारोचिषमृते मनुम्  ॥ ७५.७६ ॥  
(य एषां शृणुयान्नित्यं पठेदाख्यानमुत्तमम्  ।  
विमुक्तः सर्वपापेभ्यो लोकं प्राप्नोत्यभीप्सितम्  ॥ ७५.७७ ॥  

इति श्रीमार्कण्डेयपुराणे रैवतमन्वन्तरे पञ्चसप्ततितमोऽध्यायः  
