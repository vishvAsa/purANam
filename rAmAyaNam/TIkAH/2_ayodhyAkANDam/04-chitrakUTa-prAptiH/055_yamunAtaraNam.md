+++
title = "०५५ यमुनातरणम्"
title_english = "055 "

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-055-Yamuna_Tharanam.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/2_ayodhyAkANDam/04-chitrakUTa-prAptiH/055_yamunAtaraNam.md">
<details><summary><h3>IITK ...{Loading}...</h3></summary>

The trio cross Yamuna -- decide to reside on the river bank -- Sita
rejoices getting her favourite flowers and fruits.



#### श्लोकः
##### मूलम्
उषित्वा रजनीं तत्र राजपुत्रावरिन्दमौ।  
महर्षिमभिवाद्याथ जग्मतुस्तं गिरिं प्रति॥2.55.1॥

##### शब्दार्थः
अरिन्दमौ destroyers of enemies, राजपुत्राः the (two) princes, तत्र there, रजनी night, उषित्वा having spent, अथ thereafter, महर्षिम् great sage (Bharadwaja), अभिवाद्य having offered obeisance, तं गिरिं प्रति in the direction of that mountain, जग्मतुः went.

##### आङ्ग्लानुवादः
After spending the night, the princes, destroyers of enemies, offered obeisance to that  
great sage (Bharadhwaja) and went towards that mount Chitrkuta.



#### श्लोकः
##### मूलम्
तेषां चैव स्वस्त्ययनं महर्षिस् स चकार ह।  
प्रस्थितांश्चैव तान्प्रेक्ष्य पिता पुत्रानिवान्वगात्॥2.55.2॥

##### शब्दार्थः
सः महर्षिः that great sage, तेषाम् to them, स्वस्त्ययनम् blessings for their safe journey, चकार ह made, प्रस्थितान् set forth, तान् them, प्रेक्ष्य having seen, पिता father, पुत्रानिव like his own children, अन्वगात् च followed also.

##### आङ्ग्लानुवादः
Seeing them setting forth, the great sage blessed them for a safe journey and followed them like a father following his children.



#### श्लोकः
##### मूलम्
ततः प्रचक्रमे वक्तुं वचनं स महामुनिः।  
भरद्वाजो महातेजा रामं सत्यपराक्रमम्॥2.55.3॥

##### शब्दार्थः
ततः then, महातेजाः effulgent, महामुनिः great sage, सः भरद्वाजः that Bharadwaja, सत्यपराक्रमम् to one whose strength is truth, रामम् to Rama, वचनम् words, वक्तुम् to tell, प्रचक्रमे began.

##### आङ्ग्लानुवादः
Then that great effulgent sage Bharadwaja began to speak to Rama whose strength was truth.



#### श्लोकः
##### मूलम्
गङ्गायमुनयोस् सन्धिमासाद्य मनुजर्षभौ।  
कालिन्दीमनुगच्छेतां नदीं पश्चान्मुखाश्रिताम्॥2.55.4॥

##### शब्दार्थः
मनुजर्षभौ two (best) among men, गङ्गायमुनयोः सन्धिम् the confluence of Ganga and Yamuna, गत्वा having reached, पश्चान्मुखाश्रिताम् flowing westward, कालिन्दी नदीम् river Kalindi (Yamuna), अनुगच्छेताम् proceed along.

##### आङ्ग्लानुवादः
Reaching the confluence of rivers Ganga and Yamuna, O Rama and Lakshmana best among men proceed along the Kalindi (Yamuna) river flowing westward.



#### श्लोकः
##### मूलम्
अथाऽसाद्य तु कालिन्दी शीघ्रस्रोतसमापगाम्।  
तस्यास्तीर्थं प्रचलितं पुराणं प्रेक्ष्य राघवौ॥2.55.5॥  
तत्र यूयं प्लवं कृत्वा तरतांशुमतीं नदीम्।

##### शब्दार्थः
राघवौ the scions of the Raghus (Rama and Lakshmana), अथ then, शीघ्रस्रोतसम् rapidiy flowing आपगाम् river, कालिन्दीम् Kalindi (Yamuna), आसाद्य having reached, प्रचलितम् served by many, पुराणम् ancient, तस्याः तीर्थम् spot on the river bank, प्रेक्ष्य finding, तत्र there, यूयम् you, प्लवम् a raft, कृत्वा having made, अंशुमतीम् that daughter of the Sun (Yamuna), नदीम् river, तरत cross over.

##### आङ्ग्लानुवादः
On reaching that swiftflowing river Yamuna, O Rama and Lakshmana O scions of the Raghu race, you will find an ancient spot (on the river bank). There make a raft and cross Kalindi, daughter of the Sun.



#### श्लोकः
##### मूलम्
ततो न्यग्रोधमासाद्य महान्तं हरितच्छदम्॥2.55.6॥  
विवृद्धं बहुभिर्वृक्षै श्श्यामं सिद्धोपसेवितम्।  
तस्मै सीताञ्जलिं कृत्वा प्रयुञ्जीताशिषश्शिवाः॥2.55.7॥

##### शब्दार्थः
ततः हरितच्छदम् with lush green leaves, महान्तम् large, बहुभिः by many, वृक्षैः trees, विवृध्दम्  densely grown, सिध्दोपसेवितम् inhabited by siddhas (sages who have attained perfection), श्यामम् dark (shady), न्यग्रोधम् banyan tree, आसाद्य having approached, सीता Sita, तस्मै to it, अञ्जलिम् folded palms, कृत्वा having made, शिवाः auspicious, आशिषः invocations, प्रयुञ्जीत offer.

##### आङ्ग्लानुवादः
There you will find a large, banyan tree with its lush green leaves, looking dark with its densely grown trees. It is inhabited by siddhas. Sita should offer with folded palms invocations for her wellbeing.



#### श्लोकः
##### मूलम्
समासाद्य तु तं वृक्षं वसेद्वातिक्रमेत वा।  
क्रोशमात्रं ततो गत्वा नीलं द्रक्ष्यथ काननम्॥2.55.8॥  
पलाशबदरीमिश्रं रम्यं वंशैश्च यामुनैः।

##### शब्दार्थः
तम् वृक्षम् that tree, समासाद्य having reached, वसेद्वा one may tarry or, अतिक्रमेत वा or can go past, ततः from there, क्रोशमात्रम् at a distance of a krosa, गत्वा having gone, नीलम् dark, पलाशबदरीमिश्रम् mixed with Palasa and Badari trees, यामुनैः on Yamuna, वंशैः च with bamboos also, रम्यम् beautiful, काननम् forest, द्रक्ष्यथ you will see.

##### आङ्ग्लानुवादः
Reaching that tree, you may tarry or proceed further. A krosa from there, you will see a beautiful forest filled with dark trees mixed with Palasas and badaris and bamboos on the Yamuna.



#### श्लोकः
##### मूलम्
स पन्थाश्चित्रकूटस्य गतस् सुबहुशो मया॥2.55.9॥  
रम्यो मार्दवयुक्तश्च वनदावैर्विवर्जितः।

##### शब्दार्थः
सः that one, चित्रकूटस्य of Chitrakuta, पन्थाः path, मया by me, बहुशः several times, गतः gone, रम्य beautiful, मार्दवयुक्तश्च marked with smoothness, वनदावैः forest fires, विवर्जितः is without.

##### आङ्ग्लानुवादः
That path leads to Chitrakuta. I had travelled through it several times. It is beautiful, smooth and safe from forest fires.



#### श्लोकः
##### मूलम्
इति पन्थानमावेद्य महर्षिस्सन्यवर्तत॥2.55.10॥  
अभिवाद्य तथेत्युक्त्वा रामेण विनिवर्तितः।

##### शब्दार्थः
सः महर्षिः that great sage, इति thus, पन्थानम् path, आवेद्य after directing, रामेण by Rama, तथेति 'so be it', उक्त्वा having said, अभिवाद्य paying obeisance, विनिवर्तितः having been requested to return, न्यवर्तत turned back.

##### आङ्ग्लानुवादः
The great sage returned after instructing Rama about the path. So be it, said Rama and offering obeisance requested Bharadhwaja to go back.



#### श्लोकः
##### मूलम्
उपावृत्ते मुनौ तस्मिन्रामो लक्ष्मणमब्रवीत्॥2.55.11॥  
कृतपुण्याः स्म सौमित्रे मुनिर्यन्नोऽनुकम्पते।

##### शब्दार्थः
तस्मिन् मुनौ the sage (Bharadhwaja), उपावृत्ते having turned back, राम Rama, लक्ष्मणम् to Lakshmana, अब्रवीत् said, सौमित्रे son of Sumitra, Lakshmana, कृतपुण्याः स्म we are fortunate indeed, यत् since, मुनिः the sage, नः on us, अनुकम्पते is showing compassion.

##### आङ्ग्लानुवादः
With the sage gone, Rama said, O Saumitri (son of Sumitra) we are lucky, for the sage has been so kind.



#### श्लोकः
##### मूलम्
इति तौ पुरुषव्याघ्रौ मन्त्रयित्वा मनस्विनौ।  
सीतामेवाग्रतः कृत्वा कालिन्दीं जग्मतुर्नदीम्॥2.55.12॥

##### शब्दार्थः
मनस्विनौ nobleminded, तौ those two, पुरुषव्याघ्रौ tigers (best) among men, इति thus, मन्त्रयित्वा conversing, सीताम् to Sita, अग्रतः इव ahead of them, कृत्वा keeping, कालिन्दीं नदीम्     towards river Kalindi (Yamuna), जग्मतुः proceeded.

##### आङ्ग्लानुवादः
Thus talking with one another, the two nobleminded tigers (best) among men advanced towards river Kalindi (Yamuna) with Sita walking in front.



#### श्लोकः
##### मूलम्
अथाऽसाद्य तु कालिन्दीं शीघ्रस्रोतोवहां नदीम्।  
चिन्तामापेदिरे सर्वे नदीजलतितीर्षवः॥2.55.13॥

##### शब्दार्थः
अथ thereafter, सर्वे all of them, शीघ्रस्रोतोवहाम् rapidly flowing, कालिन्दीं नदीम् river Kalindi, आसाद्य having reached, नदीजलतितीर्षवः wishing to cross the river, चिन्ताम् अपेदिरे pondered.

##### आङ्ग्लानुवादः
Thereafter, they all reached the rapidly flowing river Kalindi and began pondering how to cross it.



#### श्लोकः
##### मूलम्
तौ काष्ठसङ्घातमथो चक्रतुस् सुमहाप्लवम्।  
शुष्कैर्वंशैस् समास्तीर्णमुशीरैश्च समावृतम्॥2.55.14॥

##### शब्दार्थः
अथ then, तौ both of them, शुष्कैः with dry, वंशैः bamboos, समास्तीर्णम् wellspread, उशीरैः  
fragrant roots of Ushira bush, समावृतम् covered with, काष्टसङ्घातम् with logs of wood joined together, महाप्लवम् big float, चक्रतुः made.

##### आङ्ग्लानुवादः
Then they both made a big wooden float by joining logs of wood, spreading bamboos on it and covering it with the (fragrant roots of) Ushira bushes.



#### श्लोकः
##### मूलम्
ततो वेतसशाखाश्च जम्बूशाखाश्च वीर्यवान्।  
चकार लक्ष्मणश्छित्वा सीतायास् सुखमासनम्॥2.55.15॥

##### शब्दार्थः
ततः then, वीर्यवान् valiant, लक्ष्मणः Lakshmana, वेतसशाखाश्च stems of reeds, जम्बूशाखाश्च   branches from Jambu tree, छित्वा after cutting, सीतायाः for Sita, सुखम् comfortable, आसनम् seat, चकार made.

##### आङ्ग्लानुवादः
The valiant Lakshmana cut the stems of reeds and branches of the Jambu tree to prepare a comfortable seat for Sita (on that float).



#### श्लोकः
##### मूलम्
तत्र श्रियमिवाचिन्त्यां रामो दाशरथिः प्रियाम्।  
ईषत्संलज्जमानां तामध्यारोपयतप्लवम्॥2.55.16॥

##### शब्दार्थः
दाशरथिः Dasaratha's son, रामः Rama, तत्र there, श्रियमिव looking like Lakshmi (goddess of wealth), अचिन्त्याम् inconceivable (majesty), ईषत् a little, संलज्जमानाम् feeling shy, ताम् प्रियाम् that beloved Sita, प्लवम् float, अध्यारोपयत ascended.

##### आङ्ग्लानुवादः
Rama, son of Dasaratha helped his beloved (Sita), who was looking inconceivably like Lakshmi (goddess of wealth) and was feeling a little bashful while stepping on to the float.



#### श्लोकः
##### मूलम्
पार्श्वे च तत्र वैदेह्या वसने भूषणानि च।  
प्लवे कठिनकाजं च रामश्चक्रे सहायुधैः॥2.55.17॥

##### शब्दार्थः
रामः Rama, तत्र there, प्लवे on the float, वैदेह्याः Sita's, पार्श्वे on the side of, वसने clothes, भूषणानि च ornaments, कठिनकाजं a crowbar and a basket, आयुधैः weapons, चक्रे placed.

##### आङ्ग्लानुवादः
Rama placed robes and ornaments on the float by the side of Sita and a spade and a basket along with weapons.



#### श्लोकः
##### मूलम्
आरोप्य प्रथमं सीतां सङ्घाटं परिगृह्य तौ।  
तत प्रतेरतुर्यत्तौ वीरौ दशरथात्मजौ॥2.55.18॥

##### शब्दार्थः
वीरौ heroes, तौ those two, दशरथात्मजौ Dasratha's sons, सङ्घाटम् that float, प्रतिगृह्य  tightly holding, प्रथमम् at first, सीताम् Sita, आरोप्य making her board, ततः then, यत्तौ carefully, प्रतेरतुः crossed.

##### आङ्ग्लानुवादः
Those valiant sons of Dasaratha held the float (firmly) to help Sita step on to it. Then they crossed the river carefully.



#### श्लोकः
##### मूलम्
कालिन्दीमध्यमायाता सीता त्वेनामवन्दत।  
स्वस्ति देवि तरामि त्वां पारये न्मे पतिर्व्रतम्॥2.55.19॥  
यक्ष्ये त्वां गोसहस्रेण सुराघटशतेन च।  
स्वस्ति प्रत्यागते रामे पुरी मिक्ष्वाकुपालिताम्॥2.56.20॥

##### शब्दार्थः
कालिन्दीमध्यम् the middle of the river Kalindi (Yamuna), आयाता on reaching, सीता Sita, एनाम् to this river, अवन्दत made reverential salutation, देवी O goddess, त्वाम् you, तरामि crossing,  स्वस्ति let safety be ours, मे my, पतिः husband, व्रतम् vow, पारयेत् may fulfil, रामे Rama, स्वस्ति safely, इक्ष्वाकुपालिताम् ruled by Ikshvaku kings, पुरीम् city of Ayodhya, प्रत्यागते on his return, त्वाम् you, गोसहस्रेण with the offer of a thousand cows, सुराघटशतेन च with a hundred pots of wine, यक्षे will worship.

##### आङ्ग्लानुवादः
On reaching the middle of the river Yamuna, Sita made reverential salutations to her saying O goddess, I am crossing you, may safety be ours and may my husband fulfil his vow After Rama's (safe) return to the city (of Ayodhya) ruled by the Ikshvaku kings, I shall worship you with a thousand cows and a hundred pots of wine.



#### श्लोकः
##### मूलम्
कालिन्दी मथ सीता तु याचमाना कृताञ्जलिः।  
तीरमेवाभिसम्प्राप्ता दक्षिणं वरवर्णिनी॥2.55.21॥

##### शब्दार्थः
वरवर्णिनी lady of fair complexion, सीता Sita, कालिन्दीम् Yamuna, कृताञ्जलिः folding her  hands, याचमाना in supplication, अथ thereafter, दक्षिणं तीरमेव southern bank, अभिसम्प्राप्ता reached.

##### आङ्ग्लानुवादः
While Sita with her fair complexion was thus invoking river Yamuna with folded hands they reached the southern bank.



#### श्लोकः
##### मूलम्
तत प्लवेनांशुमतीं शीघ्रगामूर्मिमालिनीम्।  
तीरजै र्बहुभिर्वृक्षैस् सन्तेरुर्यमुनां नदीम्॥2.55.22॥

##### शब्दार्थः
ततः then, शीघ्रगाम् swiftflowing, ऊर्मिमालिनीम् full of waves, तीरजैः growing on the banks, बहुभिः many, वृक्षैः trees, अंशुमतीम् daughter of the Sungod, यमुनां नदीम् river Yamuna, सन्तेरुः crossed.

##### आङ्ग्लानुवादः
They crossed the swiftflowing river Yamuna, daughter of the Sungod, full of waves and with trees growing thick on her banks.



#### श्लोकः
##### मूलम्
ते तीर्णाः प्लवमुत्सृज्य प्रस्थाय यमुनावनात्।  
श्यामं न्यग्रोध मासेदु श्शीतलं हरितच्छदम्॥2.55.23॥

##### शब्दार्थः
तीर्णाः having crossed, ते they, प्लवम् raft, उत्सृज्य after leaving, यमुनावनात् from the forest adjoining Yamuna river, प्रस्थाय after starting, हरितच्छदम् a place full of greenery, शीतलम्  cool, श्यामम् dark, न्यग्रोधम् banyan tree, असेदुः reached.

##### आङ्ग्लानुवादः
Having crossed the river, they left the float and proceeded from the adjoining forest of Yamuna and reached the dark, cool banyan tree covered with lush green leaves.



#### श्लोकः
##### मूलम्
न्यग्रोधं तमुपागम्य वैदेही वाक्यमब्रवीत्।  
नमस्तेऽस्तु महावृक्ष पारयेन्मे पतिर्व्रतम्॥2.55.24॥  
कौशल्यां चैव पश्येयं सुमित्रां च यशश्विनीम्।  
इति सीताऽञ्जलिं कृत्वा पर्यगच्छद्वनस्पतिम्॥2.55.25॥

##### शब्दार्थः
वैदेही Sita, तं न्यग्रोधम् that banyan tree, उपागम्य having reached, वाक्यम् these words, अब्रवीत् said, महावृक्ष O great tree, ते to you, नमःअस्तु my salutations, मे पतिः my husband, व्रतम् vow, पारयेत् may fulfil, कौशल्यां च and Kausalya, यशश्विनीम् illustrious, सुमित्रां च also Sumitra, पश्येयम् may I behold, सीता Sita, इति in this way, अञ्जलिं कृत्वा offering reverential salutations with folded hands, वनस्पतिम् to the tree, पर्यगच्छत् went round.

##### आङ्ग्लानुवादः
Having reached the banyan tree, Sita invoked it, saying, 'O great tree I offer you my salutations. May my husband fulfil his vow May I behold Kausalya and the illustrious Sumitra on my return. Saying so, she went round the tree offering reverential salutations with folded hands.



#### श्लोकः
##### मूलम्
अवलोक्य ततस् सीतामायाचन्तीमनिन्दिताम्।  
दयितां च विधेयां च रामो लक्ष्मणमब्रवीत्॥2.55.26॥

##### शब्दार्थः
ततः then, रामः Rama, अयाचन्तीम् who was seeking blessings, अनिन्दिताम् blemishless, दयिताम् beloved, विधेयां च and obedient, सीताम् Sita, अवलोक्य having seen, लक्ष्मणम् to Lakshmana, अब्रवीत् said.

##### आङ्ग्लानुवादः
Beholding the obedient, blemishless, beloved Sita invoking blessings, Rama said to Lakhsmanaः



#### श्लोकः
##### मूलम्
सीतामादाय गच्छत्वमग्रतो भरतानुज।  
पृष्ठतोऽहं गमिष्यामि सायुधो द्विपदां वर॥2.55.27॥

##### शब्दार्थः
द्विपदां वर best among bipeds (men), भरतानुज brother of Bharata (Lakshmana), त्वम् you, सीताम् Sita, आदाय taking with you, अग्रतः ahead, गच्छ go, अहम् I, सायुधः armed with weapons, पृष्ठतः from behind, गमिष्यामि will follow.

##### आङ्ग्लानुवादः
O Lakshmana, best among bipeds (men) and brother of Bharata walk ahead with Sita and I shall follow with weapons.



#### श्लोकः
##### मूलम्
यद्यत्फलं प्रार्थयते पुष्पं वा जनकात्मजा।  
तत्तत्प्रदद्या वैदेह्या यत्राऽस्या रमते मनः॥2.55.28॥

##### शब्दार्थः
जनकात्मजा daughter of Janaka, यद्यत्फलम् whichever fruit, पुष्पं वा or flower, प्रार्थयते requests for, तत्तत् that one, अस्याः वैदेह्याः for this Sita, मनः mind, यत्र where, रमते takes pleasure, प्रदद्य give.

##### आङ्ग्लानुवादः
Whatever fruit or flower the daughter of Janaka asks for, get it. Whatever pleases her mind give it.



#### श्लोकः
##### मूलम्
गच्छतोऽस्तु तयोर्मध्ये बभूव जनकात्मजा।  
मातङ्गयोर्मध्यगता शुभा नागवधूरिव॥2.55.29॥

##### शब्दार्थः
गच्छतोः going like that, तयोः of both, मध्यगता moving in the middle, जनकात्मजा daughter of Janaka, मातङ्गयोः of two male elephants, मध्यगता in between, शुभा auspicious, नागवधूरिव  
like a female elephant, बभूव remained.

##### आङ्ग्लानुवादः
The daughter of Janaka walked between them like a sheelephant between two males.



#### श्लोकः
##### मूलम्
एकैकं पादपं गुल्मं लतां वा पुष्पशालिनीम्।  
अदृष्टपूर्वां पश्यन्ती रामं पप्रच्छ साऽबला॥2.55.30॥

##### शब्दार्थः
सा अबला that gentle lady, एकैकम् one by one, पादपम् tree, गुल्मम् shrub, अदृष्टपूर्वाम् never seen before, पुष्पशालिनीम् flowering, लतां वा or a creeper, पश्यन्ती seeing, रामम् to Rama, पप्रच्छ asked.

##### आङ्ग्लानुवादः
That gentle lady enquired of Rama about a tree or a shrub or a creeper in full bloom which she did not see before.



#### श्लोकः
##### मूलम्
रमणीयान्बहुविधान्पादपान्कुसुमोत्कटान्।  
सीतावचनसंरब्ध आनयामास लक्ष्मणः॥2.55.31॥

##### शब्दार्थः
लक्ष्मणः Lakshmana, सीतावचनसंरब्धः cheered by the indent of Sita, कुसुमोत्कटान् laden with flowers, रमणीयान् beautiful, बहुविधान् various, पादपान् trees, आनयामास brought.

##### आङ्ग्लानुवादः
Cheered by Sita's indents, Lakshmana brought her various beautiful plants and stocks of flowers.



#### श्लोकः
##### मूलम्
विचित्रवालुकजलां हंससारसनादिताम्।  
रेमे जनकराजस्य सुता प्रेक्ष्य तदा नदीम्॥2.55.32॥

##### शब्दार्थः
तदा then, जनकराजस्य सुता daughter of king Janaka (Sita), विचित्रवालुकजलाम् wonderful water and sand, हंससारसनादिताम् echoing with the sounds of swans and cranes, नदीम् river Yamuna, प्रेक्ष्य beholding, रेमे exceedingly delighted.

##### आङ्ग्लानुवादः
Beholding the river Yamuna with its wonderful water and sand echoing with the cackle of swans and cranes, Sita went ecstatic.



#### श्लोकः
##### मूलम्
क्रोशमात्रं ततो गत्वा भ्रातरौ रामलक्ष्मणौ।  
बहून्मेध्यान्मृगान्हत्वा चेरतुर्यमुनावने॥2.55.33॥

##### शब्दार्थः
ततः then, भ्रातरौ the two brothers, रामलक्ष्मणौ Rama and Lakshmana, क्रोशमात्रम् a krosa, गत्वा having gone, मेध्यान् suitable for sacrifice (pure), बहून् many, मृगान् deer, हत्वा having slain, यमुनावने in the forest on the bank of Yamuna, चेरतुः ate.

##### आङ्ग्लानुवादः
After walking a krosa into the forest on the bank of Yamuna, the two brothers killed many deer suitable for sacrifice and ate them.



#### श्लोकः
##### मूलम्
विहृत्य ते बर्हिणपूगनादिते शुभे वने वानरवारणायुते।  
समं नदीवप्रमुपेत्य सम्मतं निवास माजग्मु रदीनदर्शनाः॥2.55.34॥

##### शब्दार्थः
अदीनदर्शनाः appearing in high spirits, ते they, बर्हिणपूगनादिते resounding with the melody of peacocks, वानरवारणायुते inhabited by monkeys and elephants, शुभे वने in that lovely forest, विहृत्य roaming about, समम् levelled, सम्मतम् convenient, नदीवप्रम् bank of the river, उपेत्य having reached, निवासम् dwelling, आजग्मतुः made.

##### आङ्ग्लानुवादः
They reached the tableland on the bank of that river and moved in high spirit in the lovely forest resounding with cries of flocks of peacocks and teeming with monkeys and elephants. Finally they selected  a spot for their stay.  

#### समाप्तिः
 श्रीमद्रामायणे वाल्मीकीय आदिकाव्ये अयोध्याकाण्डे पञ्चपञ्चाशस्सर्गः॥  
Thus ends the fiftyfifth sarga in Ayodhyakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/2_ayodhyAkANDam/04-chitrakUTa-prAptiH/055_yamunAtaraNam.md">
<details><summary><h3>भूषणम् ...{Loading}...</h3></summary>



उषित्वा रजनीं तत्र राजपुत्रावरिन्दमौ ।  

महर्षिमभिवाद्याथ जग्मतुस्तं गिरिं प्रति  ॥  २।५५।१  ॥   

उषित्वेत्यादि  ॥  २।५५।१  ॥   

  

तेषां चैव स्वस्त्ययनं महर्षिः स चकार ह ।  

प्रस्थितांश्चैव तान् प्रेक्ष्य पिता पुत्रानिवान्वगात्  ॥  २।५५।२  ॥   

तेषामिति । तेषां प्रस्थातुमुद्युक्तानाम् । अन्वगादिति पाठः । अन्वशादिति
पाठे--अनुशिष्टवान् मार्गोपदेशमकरोदित्यर्थः  ॥  २।५५।२  ॥   

  

ततः प्रचक्रमे वक्तुं वचनं स महामुनिः ।  

भरद्वाजो महातेजा रामं सत्यपराक्रमम्  ॥  २।५५।३  ॥   

तदेव विवृणोति--तत इति  ॥  २।५५।३  ॥   

  

गङ्गायमुनयोः सन्धिमासाद्य मनुजर्षभौ ।  

कालिन्दीमनुगच्छेतां नदीं पश्चान्मुखाश्रिताम्  ॥  २।५५।४  ॥   

गङ्गायमुनयोरिति । प्रथमं गङ्गायमुनयोः सन्धिमासाद्य पश्चात्
पश्चान्मुखाश्रितां गङ्गाजलवेगाभिहत्या किंचित्पश्चान्मुखप्रवाहं प्राप्तां
कालिन्दीं नदीम् । अनुगच्छेताम् अनुसृत्य गच्छेतां पश्चिमाभिमुखौ भूत्वा
गच्छेतां, भवन्ताविति शेषः । (पाठभेदः । अभिगच्छेताम् अभिमुखं गच्छेताम्,
कालिन्द्या अभिमुखीभूय गच्छेतामित्यर्थः)  ॥  २।५५।४  ॥   

  

अथासाद्य तु कालिन्दीं शीघ्रस्रोतसमापगाम् ।  

तस्यास्तीर्थं प्रचरितं पुराणं प्रेक्ष्य राघवौ  ॥  २।५५।५  ॥   

तत्र यूयं प्लवं कृत्वा तरतांशुमतीं नदीम् ।  

ततो न्यग्रोधमासाद्य महान्तं हरितच्छदम्  ॥  २।५५।६  ॥   

शीघ्रस्रोतसमित्यनेन गङ्गाजलवेगप्रतिहतिस्तिमितजलव्यतिरिक्तप्रदेश उच्यते ।
तीर्थम् अवतरणप्रदेशम् । प्रचरितं गमनागमनाभ्यामतिक्षुण्णमित्यर्थः ।
आंशुमतीम् अंशुमतः सूर्यस्यापत्यभूताम् । ततः तरणानन्तरम् । न्यग्रोधं
तीरस्थम् । हरितच्छदं श्यामलपत्रम् । अत एव श्यामं श्यामनामकं वृक्षैः सह
विवृद्धम् । यद्वा वृक्षैः श्यामं वृक्षसहितत्वात् विशेषेण श्यामलम् ।
वृक्षैरित्युपलक्षणे तृतीया । आशिषः मनोरथान् । प्रयुञ्जीत प्रार्थयेत्  ॥ 
२।५५।५६  ॥   

  

विवृद्धं बहुभिर्वृक्षैः श्यामं सिद्धोपसेवितम् ।  

तस्मै सीताञ्जलिं कृत्वा प्रयुञ्जीताशिषःः शिवाः  ॥  २।५५।७  ॥   

वसेद्वा अतिक्रमेत वा सीतेति शेषः । श्रान्ता चेत् किंचित्कालं वसेत्,
नोचेदतिक्रमेतेत्यर्थः  ॥  २।५५।७  ॥   

  

समासाद्य तु तं वृक्षं वसेद्वातिक्रमेत वा ।  

क्रोशमात्रं ततो गत्वा नीलं द्रक्ष्यथ काननम्  ॥  २।५५।८  ॥   

ततः दक्षिणतटस्थन्यग्रोधात् । यामुनैः यमुनासम्बन्धिभिः,
यमुनातीरजैरित्यर्थः  ॥  २।५५।८  ॥   

  

पलाशबदरीमिश्रं रम्यं वंशैश्च यामुनैः ।  

स पन्थाश्चित्रकूटस्य गतः सुबहुशो मया ।  

रम्यो मार्दवयुक्तश्च वनदावैर्विवर्जितः ।  

इति पन्थानमावेद्य महर्षिः संन्यवर्तत  ॥  २।५५।९  ॥   

सः काननम्, पथिशब्दापेक्षया पुल्लिङ्गत्वम् । मार्दवयुक्तः
सूक्ष्मसिकतावत्त्वात् । वनदावैर्वनाग्निभिः । "दवदावौ वनारण्यवह्नी"
इत्यमरः । तथाप्यत्र दावशब्दो ऽग्निमात्रपरः । "विशिष्टवाचकानाम्" इति
न्यायात्  ॥  २।५५।९  ॥   

  

अभिवाद्य तथेत्युक्त्वा रामेण विनिवर्तितः  ॥  २।५५।१०  ॥   

उपावृत्ते मुनौ तस्मिन् रामो लक्ष्मणमब्रवीत् ।  

कृतपुण्याः स्म सौमित्रे मुनिर्यन्नो ऽनुकम्पते  ॥  २।५५।११  ॥   

अभिवाद्येत्यर्द्धेन महर्षिं विशेषयति । तथैव गमिष्याम इत्युक्त्वा
अभिवाद्य त्वमाश्रमं गच्छेति रामेण विनिवर्त्तितो महर्षिः न्यवर्ततेति
सम्बन्धः  ॥  २।५५।१०११  ॥   

  

इति तौ पुरुषव्याघ्रौ मन्त्रयित्वा मनस्विनौ ।  

सीतामेवाग्रतः कृत्वा कालिन्दीं जग्मतुर्नदीम्  ॥  २।५५।१२  ॥   

अथासाद्य तु कालिन्दीं शीघ्रस्रोतोवहां नदीम् ।  

चिन्तामापेदिरे सर्वे नदीजलतितीर्षवः  ॥  २।५५।१३  ॥   

इतीति । मन्त्रयित्वा पूर्वोक्तरीत्या कृतार्थतामनुसन्धाय  ॥  २।५५।१२१३
 ॥   

  

तौ काष्ठसङ्घाटमथो चक्रतुस्सुमहाप्लवम् ।  

शुष्कैर्वंशैः समास्तीर्णमुशीरैश्च समावृतम्  ॥  २।५५।१४  ॥   

ततो वेतसशाखाश्च जम्बूशाखाश्च वीर्यवान् ।  

चकार लक्ष्मणश्छित्त्वा सीतायाः सुखमासनम्  ॥  २।५५।१५  ॥   

तौ काष्ठसङ्घाटमिति । काष्ठसङ्घाटः काष्ठनिचयः । उशीरैः वीरणतृणमूलैः ।
"मूले़ ऽस्योशीरमस्त्रियाम्" इत्यमरः  ॥  २।५५।१४१५  ॥   

  

तत्र श्रियमिवाचिन्त्यां रामो दाशरथिः प्रियाम् ।  

ईषत्संलज्जमानां तामध्यारोपयत प्लवम्  ॥  २।५५।१६  ॥   

तत्रेति । अचिन्त्याम् अचिन्त्यसौन्दर्याम् ।
कान्तकरग्रहादावश्यकत्वाच्चेषल्लज्जावतीम्  ॥  २।५५।१६  ॥   

  

पार्श्वे च तत्र वैदेह्या वसने भूषणानि च ।  

प्लवे कठिनकाजं च रामश्चक्रे सहायुधैः  ॥  २।५५।१७  ॥   

पार्श्व इति । तत्रैव वैदेह्याः पार्श्वे कठिनकाजं कठिनकं
कन्दमूलखननसाधनमायसाग्रं दारु, आजम् अजचर्म पिनद्धं पिटकम् ।
द्वन्द्वैकवद्भावः । चक्रे स्थापितवानित्यर्थः  ॥  २।५५।१७  ॥   

  

आरोप्य प्रथमं सीतां सङ्घाट परिगृह्य तौ ।  

ततः प्रतेरतुर्यत्तौ वीरौ दशरथात्मजौ  ॥  २।५५।१८  ॥   

आरोप्येति । सङ्घाटंप्लवम् । यत्तौ प्लवचालने यतमानौ  ॥  २।५५।१८  ॥   

  

कालिन्दीमध्यमायाता सीता त्वेनामवन्दत ।  

स्वस्ति देवि तरामि त्वां पारयेन्मे पतिर्व्रतम्  ॥  २।५५।१९  ॥   

यक्ष्ये त्वां गोसहस्रेण सुराघटशतेन च ।  

स्वस्ति प्रत्यागते रामे पुरीमिक्ष्वाकुपालिताम्  ॥  २।५५।२०  ॥   

कालिन्दीमथ सीता तु याचमाना कृताञ्जलिः ।  

तीरमेवाभिसम्प्राप्ता दक्षिणं वरवर्णिनी  ॥  २।५५।२१  ॥   

कालिन्दीमध्यमित्यादि । मे पतिः । व्रतं वनवाससङ्कल्पम् । पारयेत् समापयेत्
। त्वामुद्दिश्य गोसहस्रेण गोसहस्रप्रदानेन सुराघटशतेन च नैवेद्येन ।
स्वस्ति यथा भवति तथा प्रत्यागते सति गोसहस्रप्रदानेन सुराघटशतेन च त्वां
यक्ष्य इत्यादि याचमाना तीरं प्राप्तेत्यन्वयः  ॥  २।५५।१९२१  ॥   

  

ततः प्लवेनांशुमतीं शीघ्रगामूर्मिमालिनीम् ।  

तीरजैर्बहुभिर्वृक्षैः सन्तेरुर्यमुनां नदीम्  ॥  २।५५।२२  ॥   

तत इति । वृक्षैरिति उपलक्षणे तृतीया  ॥  २।५५।२२  ॥   

  

ते तीर्णाः प्लवमुत्सृज्य प्रस्थाय यमुना वनात् ।  

श्यामं न्यग्रोधमासेदुः शीतलं हरितच्छदम्  ॥  २।५५।२३  ॥   

न्यग्रोधं तमुपागम्य वैदेही वाक्यमब्रवीत्  ॥  २।५५।२४  ॥   

ते तीर्णा इति । यमुनावनात् यमुनातीरवनात्  ॥  २।५५।२३२४  ॥   

  

नमस्ते ऽस्तु महावृक्ष पारयेन्मे पतिर्व्रतम् ।  

कौसल्यां चैव पश्येयं सुमित्रां च यशस्विनीम् ।  

इति सीता ऽञ्जलिं कृत्वा पर्यगच्छद्वनस्पतिम्  ॥  २।५५।२५  ॥   

नमस्त इत्यादि । पर्यगच्छत् प्रदक्षिणं चकार  ॥  २।५५।२५  ॥   

  

अवलोक्य ततः सीतामायाचन्तीमनिन्दिताम् ।  

दयितां च विधेयां च रामो लक्ष्मणमब्रवीत्  ॥  २।५५।२६  ॥   

अवलोक्येति । अवलोक्य, सीतायाः श्रान्त्यश्रान्ती परीक्ष्येत्यर्थः ।
आयाचन्तीं मनोरथान् प्रार्थयन्तीम्  ॥  २।५५।२६  ॥   

  

सीतामादाय गच्छ त्वमग्रतो भरताग्रज ।  

पृष्ठतो ऽहं गमिष्यामि सायुधो द्विपदां वर  ॥  २।५५।२७  ॥   

सीतामादायेति । भरताग्रजेति बहुव्रीहिः । अग्रतो गच्छेत्यनेन सीतायाः पुरतो
गच्छेत्युक्तम्  ॥  २।५५।२७  ॥   

  

यद्यत्फलं प्रार्थयते पुष्पं वा जनकात्मजा ।  

तत्तत् प्रदद्या वैदेह्या यत्रास्या रमते मनः  ॥  २।५५।२८  ॥   

गच्छतोस्तु तयोर्मध्ये बभूव जनकात्मजा ।  

मातङ्गयोर्मध्यगता शुभा नागवधूरिव  ॥  २।५५।२९  ॥   

अग्रतो गमनफलमाह-- यद्यत्फलमित्यादिश्लोकेन  ॥  २।५५।२८२९  ॥   

  

एकैकं पादपं गुल्मं लतां वा पुष्पशालिनीम् ।  

अदृष्टपूर्वां पश्यन्ती रामं पप्रच्छ सा ऽबला  ॥  २।५५।३०  ॥   

एकैकमिति । पप्रच्छ कैषां संज्ञेति पृष्टवतीत्यर्थः  ॥  २।५५।३०  ॥   

  

रमणीयान् बहुविधान् पादपान् कुसुमोत्कटान् ।  

सीतावचनसंरब्ध आनयामास लक्ष्मणः  ॥  २।५५।३१  ॥   

रमणीयानिति । पादपानित्यनेन स्तबकविशिष्टाः पादपावयवा उच्यन्ते ।
सीतावचनसंरब्धः सीतावचनेन त्वरितः  ॥  २।५५।३१  ॥   

  

विचित्रवालुकजलां हंससारसनादिताम् ।  

रेमे जनकराजस्य तदा प्रेक्ष्य सुता नदीम्  ॥  २।५५।३२  ॥   

विचित्रवालुकजलामिति । नदीं यमुनाम् । सुदूरं तत्तीरे गमनात्तद्दर्शनम्  ॥ 
२।५५।३२  ॥   

  

क्रोशमात्रं ततो गत्वा भ्रातरौ रामलक्ष्मणौ ।  

बहून् मेध्यान् मृगान् हत्वा चेरतुर्यमुनावने  ॥  २।५५।३३  ॥   

क्रोशमात्रमिति । मेध्यान् शुचीन् भक्ष्यानिति यावत् । चेरतुः भक्षितवन्तौ
। "चर गतिभक्षणयोः"  ॥  २।५५।३३  ॥   

  

विहृत्य ते बर्हिणपूगनादिते शुभे वने वानरवारणायुते ।  

समं नदीवप्रमुपेत्य सम्मतं निवासमाजग्मुरदीनदर्शनाः  ॥  २।५५।३४  ॥   

विहृयेति । पूगः समूहः । समम् अनिम्नोन्नतम् । नदीवप्रं नदीतीरम् । संमतं
निवासं सीताभिमतं वासस्थानम्  ॥  २।५५।३४  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे
पञ्चपञ्चाशः सर्गः  ॥  ५५  ॥   

इति श्रीगो० अयोध्याकाण्डव्याख्याने पञ्चपञ्चाशः सर्गः  ॥  ५५  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/2_ayodhyAkANDam/04-chitrakUTa-prAptiH/055_yamunAtaraNam.md">
<details><summary><h3>शिरोमणी ...{Loading}...</h3></summary>



भरद्वाजवचनश्रवणानन्तरकालिकं रामवृत्तमाह-- उषित्वेत्यादिभिः । तत्र
भरद्वाजाश्रमे उषित्वा महर्षिमभिवाद्य तं महर्षिनिर्दिष्टं गिरिं चित्रकूटं
जग्मतुः  ॥  २।५५।१  ॥   

  

तेषामिति । औरसान् पुत्रान् पितेव तान्प्रस्थितान्प्रेक्ष्य तेषां
रामादीनां स्वस्त्ययनं गमनकालोचितस्वस्तिक्रियां चकार  ॥  २।५५।२  ॥   

  

तत इति । स महामुनिः वक्तुं प्रचक्रमे  ॥  २।५५।३  ॥   

  

वचनस्वरूपमाह-- गङ्गेत्यादिभिः । गङ्गायमुनयोः सन्धिं सङ्गममादाय आरभ्य
पश्चान्मुखाश्रितामतिप्रबलगङ्गावेगेन पश्चान्मुखं किञ्चिद्दूरं
पश्चिमाभिमुखत्वमाश्रितं यया तां कालिन्दीमनुगच्छेतां तां
पश्यंस्तदुत्तरतीरवर्तिमार्गेण गच्छेत्यर्थः । अत्र द्विर्वचं तु
सीतारामानतिरेकबुद्ध्या  ॥  २।५५।४  ॥   

  

अथेति । अथ यमुनातीरतो गमनानन्तरं प्रतिस्रोतः समागतां
प्रवाहमार्गलब्धानेकतीर्थसङ्गमवतीं कालिन्दीमासाद्य प्राप्य तीर्थं
पवित्रकारकं तस्याः कालिन्द्याः प्रचरितं विलक्षणप्रचलनं प्रकामं यथा
स्यात्तथा प्रेक्ष्य तत्र यमुनायां प्लवमुडुपं कृत्वा आंशुमतीम् अंशुमतः
सूर्यस्य इयं कन्या तां तरत । सार्धश्लोक एकान्वयी  ॥  २।५५।५  ॥   

  

तत इति । ततो यमुनासन्तरणानन्तरं महान्तमतिप्रवृद्धं हरितच्छदं
हरितपत्रविशिष्टमत एव श्यामं बहुभिर्वृक्षैः परीतं युक्तं न्यग्रोधं
वटवृक्षमासाद्य प्राप्य तस्मिन्न्यग्रोधे स्थिता सीता अञ्जलिं
प्रणयसूचकबद्धयुगलकरं कृत्वा आशिषः वनवासनिवर्तनरूपमनोरथस्य क्रियां
कुशलमस्माकमागमनं भवत्विति प्रार्थनां प्रयुञ्जीत "आशिषः शिवाः" इति
भूषणपाठः । सार्धश्लोक एकान्वयी  ॥  २।५५।६,७  ॥   

  

समासाद्येति । तं वृक्षं समासाद्य पूजनादिना सम्यक् प्राप्य वसेत् तत्रैव
निशि शयीत वा अतिक्रमेत्ततः परं गच्छेत्ततः तस्मान्न्यग्रोधात्क्रोशमात्रं
गत्वा पलाशबदरीमिश्रं पलाशैः बदरीभिश्च युक्तं यामुनैः यमुनातीरोद्भवैः
वंशैः वेणुभिरुपलक्षितं नीलं काननं वनं प्रेक्ष्य मया बहुशो गतस्य बहुवारं
मत्कर्तृकगमनविशिष्टस्य चित्रकूटस्य यः रम्यः रमणीयः मार्दवयुक्तः मृदुः स
प्रसिद्धः पन्थाः मार्गः त्वया प्राप्स्यते इति शेषः ।
सार्धश्लोकद्वयमेकान्वयि  ॥  २।५५।८,९  ॥   

  

इतीति । इति अनेन प्रकारेण पन्थानमादिश्य बोधयित्वा तथेत्युक्त्वा अभिवाद्य
विद्यमानेन रामेण विनिवर्तितः स महर्षिः न्यवर्तत । अर्धद्वयमेकान्वयि  ॥ 
२।५५।१०  ॥   

  

उपेति । उपावृत्ते निवृत्ते सति यद्यस्मात् नः अस्मान्मुनिः अनुकम्पते
तस्माद्वयं कृतपुण्याः अतः ते भद्रं कल्याणमिति रामः लक्ष्मणमब्रवीत्  ॥ 
२।५५।११  ॥   

  

इतीति । मन्त्रयित्वा परस्परं सम्भाष्य तौ रामलक्ष्मणौ कालिन्दीं जग्मतुः
 ॥  २।५५।१२  ॥   

  

अथेति । शीघ्रस्रोतस्विनीं झटितिप्रवाहविशिष्टां कालिन्दीमासाद्य चिन्तां
कालिन्दीतरणोद्देश्यकभरद्वाजोक्तिविषयकस्मृतिमापेदिरे प्रापुः  ॥  २।५५।१३
 ॥   

  

ताविति । काष्ठानां सङ्घाटः समूहो यस्मिञ्छुष्कैर्वशैः समाकीर्णं
संयुक्तमुशीरैः शोभनगन्धवत्तृणविशेषैः समावृतं सुमहाप्लवं चक्रतुः  ॥ 
२।५५।१४  ॥   

  

तत इति । ततः प्लवनिर्माणानन्तरं वैतसशाखाः जम्बुशाखाश्च छित्वा सीतायाः
सुखमासनं चकार  ॥  २।५५।१५  ॥   

  

तत्रेति । तत्र तस्मिन्समये अचिन्त्यां श्रियं शोभामिव ईषल्लज्जमानां तां
प्रियां स दाशरथिः प्लवमध्यारोपयत  ॥  २।५५।१६  ॥   

  

पार्श्वे इति । तत्र प्लवे वैदेह्याः पार्श्वे वसनादीनि कठिनकाजं च
कठिनकं  

खनित्रमाजमजचर्मपिनद्धं पिटकमित्यर्थः । चक्रे स्थापयामासेत्यर्थः  ॥ 
२।५५।१७  ॥   

  

आरोप्येति । यत्तौ कृतप्रयत्नौ प्रीतौ तौ रामलक्ष्मणौ प्रथमं सङ्घाटं प्लवं
परिगृह्य सीतामारोप्य प्रतेरतुः पुप्लुवाते  ॥  २।५५।१८  ॥   

  

कालिन्दीति । कालिन्दीमध्यमायाता सीता एनां कालिन्दीमवन्दत वन्दनपूर्वकं
प्रार्थयत् । अर्धं पृथक्  ॥  २।५५।१९  ॥   

  

प्रार्थनास्वरूपमाह-- स्वस्तीति । हे देवि या ऽहं त्वां तरामि तस्याः मे
पतिः स्वस्ति यथा स्यात्तथा व्रतं प्रतिज्ञां पारयेत् समापयेत् । अर्धं
पृथक्-- यक्ष्ये इति । रामे स्वस्ति यथा स्यात्तथा प्रत्यागते सति
गोसहस्रेण सहस्रसङ्ख्याकगवीभिः सुराघटशतेन शतसङ्ख्याकदेवदुर्लभपदार्थेन च
त्वां यक्ष्ये  ॥  २।५५।२०  ॥   

  

कालिन्दीमिति । वरवर्णिनी उत्तमवर्णविशिष्टा विलक्षणगौराङ्गीत्यर्थः ।
कालिन्दीं याचमाना सीता दक्षिणं तीरमभिसम्प्राप्ता  ॥  २।५५।२१  ॥   

  

तदेव भङ्ग्यन्तरेणाह-- तत इति । तीरजैर्वृक्षैरुपलक्षितामंशुमतीं यमुनां
प्लवेन सन्तेरुः  ॥  २।५५।२२  ॥   

  

ते इति । तीर्णाः ते रामादयः प्लवमुत्सृज्य त्यक्त्वा यमुनावनात् प्रस्थाय
श्यामं न्यग्रोधमासेदुः  ॥  २।५५।२३  ॥   

  

न्यग्रोधमिति । समुपागम्य सम्प्राप्य वैदेही न्यग्रोधमभ्यवन्दत
वन्दनर्पूवकप्रार्थनामकरोत् । अर्धं पृथक्  ॥  २।५५।२४  ॥   

  

प्रार्थनास्वरूपमाह-- नम इति । मे पतिः व्रतं प्रतिज्ञां पारयेत् कौशल्यां
सुमित्रां च चकारान्तरेण केकयीं च पश्येम  ॥  २।५५।२५  ॥   

  

इतीति । सीता पर्यगच्छत्परितो ऽगच्छत्प्रदक्षिणमकरोदित्यर्थः । अर्धं
पृथक्-- अवलोक्येति । आयाचन्तीं प्रार्थयन्तीं पूजां समापयन्तीमित्यर्थः ।
विधेयां स्वानुकूलां दयितामवलोक्य रामो लक्ष्मणमब्रवीत् ।
अर्धद्वयमेकान्वयि  ॥  २।५५।२६  ॥   

  

वचनस्वरूपमाह-- सीतामिति । अग्रतः अग्रे गच्छ सायुधो ऽहं पृष्ठतः
अनुगमिष्यामि  ॥  २।५५।२७  ॥   

  

यद्यदिति । यत्र यस्मिंस्थले अस्याः मनो रमते तत्र यद्यत्प्रार्थयते
तत्तत्प्रयच्छ  ॥  २।५५।२८  ॥   

  

रामोक्तिं संवर्ण्य सीतावृत्तमाह-- एकैकमिति । अदृष्टरूपपादपादीन्पश्यन्ती
सीता एकैकं पप्रच्छ प्रश्नपूर्वकोत्तरजनितनिश्चयं चकार ।
अदृष्टरूपामित्यस्य लिङ्गादिविपरिणामेनान्येष्वप्यन्वयः । पादपानित्यस्य
पादपावयवानित्यर्थः । अतो न पौनरुक्त्यम् । सार्धश्लोक एकान्वयी  ॥ 
२।५५।२९,३०  ॥   

  

सीतेति । सीतावचनसंरब्धः सीताज्ञापनहेतुकत्वरावाँल्लक्ष्मणः विचित्रा
वालुका यस्मिंस्तज्जलं यस्याः तां हंसादेभिर्नादितां यमुनामानयामास  ॥ 
२।५५।३१  ॥   

  

रेमे इति । नदीं यमुनां जनकराजस्य सुता प्रेक्ष्य रेमे । एतेन
यमुनादक्षिणतटेनैव स मार्ग इति व्यक्तम् । ततो ऽनन्तरं क्रोशमात्रं गत्वा
मेध्यान्मार्गे सम्प्राप्तान्मृगान्हत्वा सन्ताड्य यमुनावने चेरतुः ।
सार्धश्लोक एकान्वयी  ॥  २।५५।३२  ॥   

  

विहृत्येति । बर्हिणपूगैः मयूरसमूहैः नादिते वारणवानराभ्यामायुते व्याप्ते
वने विहृत्य समं वैषम्यरहितं नदीवप्रं यमुनादक्षिणतीरमुपेत्य प्राप्य
निवासं निवासयोग्यवृक्षमाजग्मुः  ॥  २।५५।३३  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
पञ्चपञ्चाशः सर्गः  ॥   

२।५५  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/2_ayodhyAkANDam/04-chitrakUTa-prAptiH/055_yamunAtaraNam.md">
<details><summary><h3>तिलकम् ...{Loading}...</h3></summary>



अथ भरद्वाजेन मार्गोपदेशः उषित्वेति  ॥  २।५५।१  ॥   

  

औरसान्पुत्रान्पितेव तान्प्रस्थितान्प्रेक्ष्य तेषां स्वस्त्ययनं चकार ।
चैवौ पादपूरणार्थौ  ॥  २।५५।२  ॥   

  

प्रचक्रमे मार्गोपदेशार्थमिति शेषः  ॥  २।५५।३  ॥   

  

पश्चान्मुखाश्रितां गङ्गाजलवेगाभिघातेन किंचिद्दूरं पश्चान्मुखं गतामिति
तीर्थः । सन्धि सङ्गमतीर्थम् । सङ्गमात्पश्चिमप्रदेश
एवाश्रितस्वप्रयुक्तव्यवहारां सङ्गमपूर्वभागे तु गङ्गाया एव व्यवहार इति
भाव इति कतकः, अन्ये तु पश्चान्मुखया गङ्गया श्रितां
कालिन्दीमनुगच्छेतामित्यर्थः । अत एवाग्रे
कालिन्दीमासाद्येत्युक्तिरित्याहुः  ॥  २।५५।४  ॥   

  

अथ शुद्धां कालिन्दीं प्रतिस्रोतो यथा भवति तथा समागतां
विपरीतप्रवाहामासाद्य तस्यास्तीर्थमवतरणप्रदेशं प्रचरितं
गमनागमनाभ्यामतिक्षुण्णं दृष्ट्वा प्लवं तरणसाधनम् अंशुमतीं सूर्यतनयाम्  ॥ 
२।५५।५  ॥   

  

श्यामं श्यामनामकम्  ॥  २।५५।६  ॥   

  

आशिषां क्रियां करणं प्रयुञ्जीतास्माकं पुनरागमनं भवत्विति सीता वृक्षं
नत्यादिना प्रार्थयेत् ।  

वसेद्वातिक्रमेत वेत्येकवचनं सीताभिप्रायकम् । श्रमे वसेत् अन्यथाग्रे
गच्छेदित्यर्थः  ॥  २।५५।७  ॥   

  

ततः कालिन्दीदक्षिणतीरवर्तिन्यग्रोधात् यामुनैर्यमुनातीरजैः  ॥  २।५५।८  ॥   

  

मार्दवयुक्तः वालुकोपेतत्वात्कण्टकपाषाणादिरहितत्वाच्च । दावैर्विवर्जितो
वनाग्निरहितः  ॥  २।५५।९  ॥   

  

तथेत्युक्त्वा त्वदुपदिष्टमार्गेणैव गमिष्याम इत्युक्त्वा  ॥  २।५५।१०१३
 ॥   

  

काष्ठसंघाटः काष्ठसंघातस्तद्रूपं महाप्लवमुडुपम् उशीरैर्नलदैः
वेतसैरित्यर्थ इति कतकोक्तमयुक्तम्  ॥  २।५५।१४,१५  ॥   

  

अचिन्त्यामचिन्त्यप्रभावाम् । स रामः  ॥  २।५५।१६  ॥   

  

कठिनं खनित्रम् काजं पेटकम् द्वन्द्व एकवद्वाक्यम् । कठिनकं खनित्रम्
आजमजचर्मपिनद्धं पेटकमित्यर्थमन्ये  ॥  २।५५।१७  ॥   

  

सङ्घाटं प्लवम्  ॥  २।५५।१८  ॥   

  

पतिर्व्रतं चतुर्दशवर्षावधिकं पारयेत्समापयेत्  ॥  २।५५।१९  ॥   

  

स्वस्ति प्रत्यागते यक्ष्य इति संबन्धः  ॥  २।५५।२०,२१  ॥   

  

उक्तमेवोपसंहरति तत इति । तीरजैर्वृक्षैरुपलक्षिताम्  ॥  २।५५।२२  ॥   

  

यमुनातीरसंबन्धिवनात्  ॥  २।५५।२३।२४  ॥   

  

पर्यगच्छत्परितो ऽगच्छत् प्रदक्षिणं चकारेति यावत्  ॥  २।५५।२५  ॥   

  

विधेयामनुकूलां सीतामायाचन्तीं प्रार्थयन्तीमवलोक्याब्रवीदित्यन्वयः  ॥ 
२।५५।२६२८  ॥   

  

साबला सीता पप्रच्छको ऽयं वृक्ष इत्यादि  ॥  २।५५।२९  ॥   

  

रमणीयान्रम्यान् कुसुमोत्करान्पादपान्कुसुमस्तोमविशिष्टवृक्षावयवान्
सीतावचनेन संरब्धस्त्वरावानानयामासेत्यन्वयः । आनयामासेत्यानित्य इत्यर्थ
आर्षम्  ॥  २।५५।३० ॥   

  

विचित्रेत्यादि नदीवेशेषणम् । नदीं यमुनाम्  ॥  २।५५।३१  ॥   

  

चेरतुर्भुक्तवन्तौ  ॥  २।५५।३२  ॥   

  

वप्रं तीरम्  ॥  २।५५।३३  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे पञ्चपञ्चाशः सर्गः  ॥  २।५५  ॥   

  

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/2_ayodhyAkANDam/04-chitrakUTa-prAptiH/055_yamunAtaraNam.md">
<details><summary><h3>द्राविडपाठः ...{Loading}...</h3></summary>



  
महर्षिमभिवाद्याथ जग्मतुस्तं गिरिं प्रति ॥ 2.55.1 ॥   
तेषां चैव स्वस्त्ययनं महर्षिः स चकार ह।  
प्रस्थितांश्चैव तान् प्रेक्ष्य पिता पुत्रानिवान्वगात् ॥ 2.55.2 ॥   
ततः प्रचक्रमे वक्तुं वचनं स महामुनिः।  
भरद्वाजो महातेजा रामं सत्यपराक्रमम् ॥ 2.55.3 ॥   
गङ्गायमुनयोः सन्धिमासाद्य मनुजर्षभौ।  
कालिन्दीमनुगच्छेतां नदीं पश्चान्मुखाश्रिताम् ॥ 2.55.4 ॥   
अथासाद्य तु कालिन्दीं शीघ्रस्रोतसमापगाम्।  
तस्यास्तीर्थं प्रचरितं पुराणं प्रेक्ष्य राघवौ ॥ 2.55.5 ॥   
तत्र यूयं प्लवं कृत्वा तरतांशुमतीं नदीम्।  
ततो न्यग्रोधमासाद्य महान्तं हरितच्छदम् ॥ 2.55.6 ॥   
विवृद्धं बहुभिर्वृक्षैः श्यामं सिद्धोपसेवितम्।  
तस्मै सीताञ्जलिं कृत्वा प्रयुञ्जीताशिषःः शिवाः ॥ 2.55.7 ॥   
समासाद्य तु तं वृक्षं वसेद्वातिक्रमेत वा।  
क्रोशमात्रं ततो गत्वा नीलं द्रक्ष्यथ काननम् ॥ 2.55.8 ॥   
रम्यो मार्दवयुक्तश्च वनदावैर्विवर्जितः।  
इति पन्थानमावेद्य महर्षिः सन्न्यवर्तत ॥ 2.55.9 ॥   
अभिवाद्य तथेत्युक्त्वा रामेण विनिवर्तितः ॥ 2.55.10 ॥   
उपावृत्ते मुनौ तस्मिन् रामो लक्ष्मणमब्रवीत्।  
कृतपुण्याः स्म सौमित्रे मुनिर्यन्नोऽनुकम्पते ॥ 2.55.11 ॥   
इति तौ पुरुषव्याघ्रौ मन्त्रयित्वा मनस्विनौ।  
सीतामेवाग्रतः कृत्वा कालिन्दीं जग्मतुर्नदीम् ॥ 2.55.12 ॥   
अथासाद्य तु कालिन्दीं शीघ्रस्रोतोवहां नदीम्।  
चिन्तामापेदिरे सर्वे नदीजलतितीर्षवः ॥ 2.55.13 ॥   
तौ काष्ठसङ्घाटमथो चक्रतुस्सुमहाप्लवम्।  
शुष्कैर्वंशैः समास्तीर्णमुशीरैश्च समावृतम् ॥ 2.55.14 ॥   
ततो वेतसशाखाश्च जम्बूशाखाश्च वीर्यवान्।  
चकार लक्ष्मणश्छित्त्वा सीतायाः सुखमासनम् ॥ 2.55.15 ॥   
तत्र श्रियमिवाचिन्त्यां रामो दाशरथिः प्रियाम्।  
ईषत्संलज्जमानां तामध्यारोपयत प्लवम् ॥ 2.55.16 ॥   
पार्श्वे च तत्र वैदेह्या वसने भूषणानि च।  
प्लवे कठिनकाजं च रामश्चक्रे सहायुधैः ॥ 2.55.17 ॥   
आरोप्य प्रथमं सीतां सङ्घाट परिगृह्य तौ।  
ततः प्रतेरतुर्यत्तौ वीरौ दशरथात्मजौ ॥ 2.55.18 ॥   
कालिन्दीमध्यमायाता सीता त्वेनामवन्दत।  
स्वस्ति देवि तरामि त्वां पारयेन्मे पतिर्व्रतम् ॥ 2.55.19 ॥   
यक्ष्ये त्वां गोसहस्रेण सुराघटशतेन च।  
स्वस्ति प्रत्यागते रामे पुरीमिक्ष्वाकुपालिताम् ॥ 2.55.20 ॥   
कालिन्दीमथ सीता तु याचमाना कृताञ्जलिः।  
तीरमेवाभिसम्प्राप्ता दक्षिणं वरवर्णिनी ॥ 2.55.21 ॥   
ततः प्लवेनांशुमतीं शीघ्रगामूर्मिमालिनीम्।  
तीरजैर्बहुभिर्वृक्षैः सन्तेरुर्यमुनां नदीम् ॥ 2.55.22 ॥   
ते तीर्णाः प्लवमुत्सृज्य प्रस्थाय यमुना वनात्।  
श्यामं न्यग्रोधमासेदुः शीतलं हरितच्छदम् ॥ 2.55.23 ॥   
न्यग्रोधं तमुपागम्य वैदेही वाक्यमब्रवीत् ॥ 2.55.24 ॥   
कौसल्यां चैव पश्येयं सुमित्रां च यशस्विनीम्।  
इति सीताऽञ्जलिं कृत्वा पर्यगच्छद्वनस्पतिम् ॥ 2.55.25 ॥   
अवलोक्य ततः सीतामायाचन्तीमनिन्दिताम्।  
दयितां च विधेयां च रामो लक्ष्मणमब्रवीत् ॥ 2.55.26 ॥   
सीतामादाय गच्छ त्वमग्रतो भरताग्रज।  
पृष्ठतोऽहं गमिष्यामि सायुधो द्विपदां वर ॥ 2.55.27 ॥   
यद्यत्फलं प्रार्थयते पुष्पं वा जनकात्मजा।  
तत्तत् प्रदद्या वैदेह्या यत्रास्या रमते मनः ॥ 2.55.28 ॥   
गच्छतोस्तु तयोर्मध्ये बभूव जनकात्मजा।  
मातङ्गयोर्मध्यगता शुभा नागवधूरिव ॥ 2.55.29 ॥   
एकैकं पादपं गुल्मं लतां वा पुष्पशालिनीम्।  
अदृष्टपूर्वां पश्यन्ती रामं पप्रच्छ साऽबला ॥ 2.55.30 ॥   
रमणीयान् बहुविधान् पादपान् कुसुमोत्कटान्।  
सीतावचनसंरब्ध आनयामास लक्ष्मणः ॥ 2.55.31 ॥   
विचित्रवालुकजलां हंससारसनादिताम्।  
रेमे जनकराजस्य तदा प्रेक्ष्य सुता नदीम् ॥ 2.55.32 ॥   
क्रोशमात्रं ततो गत्वा भ्रातरौ रामलक्ष्मणौ।  
बहून् मेध्यान् मृगान् हत्वा चेरतुर्यमुनावने ॥ 2.55.33 ॥   
विहृत्य ते बर्हिणपूगनादिते शुभे वने वानरवारणायुते।  
समं नदीवप्रमुपेत्य सम्मतं निवासमाजग्मुरदीनदर्शनाः ॥ 2.55.34 ॥   

</details>
</div>
