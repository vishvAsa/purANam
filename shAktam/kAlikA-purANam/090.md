---
title: ०९०

---
मार्कण्डेय उवाच  
वेतालस्य च सन्तानं शृण्वन्तु मुनिसत्तमाः।  
यच्छ्रुत्वा सर्वपापेभ्यस्तत्क्षणादेव हीयते॥ ९०.१ ॥  
  
दक्षस्य तनया चाभूत् सुरभिर्नाम नामतः।  
गवां माता महाभागा सर्वलोकोपकारिणी॥ ९०.२ ॥  
  
तस्यां तु तनया जज्ञे कश्यपात् तु प्रजापतेः।  
नाम्ना सा रोहिणी शुभ्रा सर्वकामदुघा नृणाम्॥ ९०.३ ॥  
  
तस्यां जज्ञे शुनःशेफान्मुनेरतितपोधनात्।  
कामधेनुरिति ख्याता सर्वलक्षणसंयुता॥ ९०.४ ॥  
  
सा सिताभ्रप्रतीकाशा चतुर्वेदचतुष्पदा।  
स्तनैश्चतुर्भिर्धर्मार्थकामप्रसवकारिणी॥ ९०.५ ॥  
  
सा सुवर्णशरीरा तु कालेन महता सती।  
निर्मलं यौवनं प्राप कामधेनुर्मनोहरम्॥ ९०.६ ॥  
  
तां चरन्तीं मेरुपृष्ठे चारुरूपां सुलभणाम्।  
ददर्श स तु वेतालः कामुकश्चाभ्यपद्यत॥ ९०.७ ॥  
  
तं कामुकं च वेतालं विदित्वा कामधेनुका।  
पशुधर्मात् स्वयं भेजे तं पुत्रं शशभृद्भृतः॥ ९०.८ ॥  
  
सोऽवाप तस्यां परममामोदं शङ्करात्मजः।  
सा चापि परमां तस्मिन् मुदमापातिहर्षिता॥ ९०.९ ॥  
  
तयोः प्रवृत्ते सुरते तस्यां गर्भोऽभवत् तदा।  
काले प्राप्ते तु सुषुवे कामधेनुर्महावृषम्॥ ९०.१० ॥  
  
सोऽचिरेणैव कालेन सुमहान् वृषभोऽभवत्।  
महाककुदसंयुक्तश्चारुशृङ्गसमन्वितः॥ ९०.११ ॥  
  
उत्क्षिप्य विचलत्-कर्णयुगलो दीर्घबालधिः।  
ककुदेन च शृङ्गाभ्यां कर्णाभ्यां स सिताभ्रवत्॥ ९०.१२ ॥  
  
विचलन् ददृशे देवैः शृङ्गैरिव सिताचलः।  
वेतालस्त्वकरोत् तस्य नाम शृङ्ग इति द्विजाः॥ ९०.१३ ॥  
  
स तु शृङ्गो ज्ञानशाली समाराधयदीश्वरम्।  
सोऽपि तुष्टो वरं तस्मै ददाविष्टं हरः प्रभुः॥ ९०.१४ ॥  
  
तमेव वाहनं चक्रे कृत्वा देवतनुं वृषम्।  
सुचिरायुश्च बलवान् पृथिवीधारणे क्षमः॥ ९०.१५ ॥  
  
शृङ्गो नाम महातेजाः केतुः सोऽप्यभवत् प्रभोः।  
शृङ्गो भूत्वा मतो यस्माच्छङ्करस्य महात्मनः॥ ९०.१६ ॥  
  
अतः शृङ्ग इति ख्यातिमथ प्राह महेश्वरः।  
स तु शृङ्गो महादेवे ध्यानासक्ते क्वचित् क्वचिद्॥ ९०.१७ ॥  
  
वरुणस्य गृहं गत्वा सुरभेस्तनयास्तु याः।  
रूपयौवनसम्पन्ना भेजेऽलं सुरतेन ताः॥ ९०.१८ ॥  
  
वरुणस्य गृहे गावः सर्वलक्षणसंयुताः।  
तिष्ठन्ति सततं विप्रास्तासु तास सुताः पुनः॥ ९०.१९ ॥  
  
वह्व्यस्तु च समुत्पन्नास्तेषां सूतिप्रसूतिभिः।  
सर्वं जगदिदं व्याप्तं तेभ्यो यज्ञं प्रवर्तते॥ ९०.२० ॥  
  
आज्येन देवास्तुष्यन्ति यज्ञा आज्ये प्रतिष्ठिताः।  
यज्ञाघीनमिदं सर्वं जगत् स्थावरजङ्गमम्॥ ९०.२१ ॥  
  
तदाज्यं तु गवाधीनं ततः सर्वं गवि स्थितम्।  
तदिदं सकलं विश्वं गवाधीनं द्विजोत्तमाः॥ ९०.२२ ॥  
  
वेतालस्य च ता गावो वंश्याः सर्वप्रियाः सदा।  
य इदं शृणुयान्नित्यं वेतालस्य महात्मनः॥ ९०.२३ ॥  
  
वंशानां जन्म विप्रेन्द्राः स सुखी बलवान् भवेत्।  
न गावो नापि विभवास्तस्यं नश्यन्ति वै क्वचित्॥ ९०.२४ ॥  
  
न च भूतपिशाचाद्यास्तं पश्यन्ति कदाचन।  
वेतालः सततं तस्य रक्षामाचरति स्वयम्॥ ९०.२५ ॥  
  
इति वः कथितं विप्रा यथा वेतालभैरवौ।  
जनयामासतुः पुत्रान् विच्छिन्नाः संशयाश्च वः॥ ९०.२६ ॥  
  
यथा च कालिका देवी मोहयामास शङ्करम्।  
यथोत्पन्ना शरीरार्धं कृतं शम्भोर्यथा तथा॥ ९०.२७ ॥  
  
कालिकायै नमस्तुभ्यमिति यो भाषते स्वयम्।  
तस्य हस्ते स्थिता मुक्तिस्त्रिवर्गस्तु वशानुगः॥ ९०.२८ ॥  
  
इति वः कथितं पुण्यं पुराणं कालिकाह्वयम्।  
मन्त्रयन्त्रमयं शुद्धं ज्ञानदं कामदं परम्॥ ९०.२९ ॥  
  
इति गुह्यतमं लोके वेदेषु च तथा द्विजाः।  
देवगन्धर्वसिद्धाद्यैः स्पृहणीयमिदं सदा॥ ९०.३० ॥  
  
अधीतं च श्रुतं मत्तो वसिष्ठेन महात्मना।  
इदं पुराणममृतं कालिकाह्वयमुत्तमम्॥ ९०.३१ ॥  
  
तेन गुप्तमिदं सर्वं कामरूपे सुरालये।  
तमिदानीं समाख्यातं व्यक्तीकत्य महर्षयः॥ ९०.३२ ॥  
  
युस्माभिरपि नो देय गोप्यं लोकेषु सर्वदा।  
शठाय चलचिन्त्ताय नास्तिकायाजितात्मने॥ ९०.३३ ॥  
  
भक्तिश्रद्धाविहीनाय न दातव्यं कदाचन।  
इदं सकृत् पठेद् यस्तु पुराणं कालिकाह्वयम्॥ ९०.३४ ॥  
  
स कामानखिलान् प्राप्य शेषेऽमृतमवाप्नुयात्।  
मन्दिरे लिखितं यस्य पुराणमिदमुत्तमम्॥ ९०.३५ ॥  
  
सदा तिष्ठति नो तस्य विघ्नः सञ्जायते द्विजाः।  
योऽधीतेऽहन्यहन्येतद् गुह्यं तन्त्रमिदं परम्॥ ९०.३६ ॥  
  
अधीताः सकला वेदास्तेनेह द्विजसत्तमाः।  
तस्मान्नैवाधिकोऽन्योऽस्ति कृतकृत्यो विचक्षणः॥ ९०.३७ ॥  
  
  
स सुखी बल्लवाँल्लोके दीर्घायुरपि जायते॥ ९०.३८ ॥  
  
यो लोकमीशःसततं बिभर्ति यः पालयत्यन्तकर स्तथान्ते।  
इदं समस्तं भ्रममभ्रमं वायदीयरूपं च नमोस्तु तस्मै॥ ९०.३९ ॥  
  
प्रधानपुरुषो यस्य प्रपञ्चो योगिनां हृदि।  
यः पुराणाधिपो विष्णुः प्रसीदतु स वः शिवः॥ ९०.४० ॥  
  
यो हेतुरुग्रः पुरुषः पुराणः सनातनः शाश्वत ईश्वरः परः।  
पुराणकृद् वेदपुराणवेद्यः प्रस्तौमि तन्नौमि पुराणशेषे॥ ९०.४१ ॥  
  
इति सकलजगद् बिभर्ति यासां मधुरिपुमोहकरी रमास्वरूपा।  
रमयति च हरं शिवास्वरूपा वितरतु वो विभवं शुभानि माया॥ ९०.४२ ॥  
  
  
॥ इति श्रीकालिकापुराणे नवतितमोऽध्याय॥ ९० ॥  
  
  
॥ इति श्रीकालिकापुराणं समाप्तम् ॥