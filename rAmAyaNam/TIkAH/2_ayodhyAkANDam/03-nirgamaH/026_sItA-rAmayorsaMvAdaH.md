+++
title = "०२६ सीता-रामयोर्संवादः"
title_english = "026 Rama lets Seetha know of King s wish"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-026-Sita_Rama_Samvadaha.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/2_ayodhyAkANDam/03-nirgamaH/026_sItA-rAmayorsaMvAdaH.md">
<details><summary><h3>IITK ...{Loading}...</h3></summary>

अभिवाद्य च कौसल्यां रामस् संप्रस्थितो वनम्।



#### श्लोकः
##### मूलम्
कृतस्वस्त्ययनो मात्रा धर्मिष्ठे वर्त्मनि स्थितः॥2.26.1॥  
विराजयन्राजसुतो राजमार्गं नरैर्वृतम्।  
हृदयान्याममन्थेव जनस्य गुणवत्तया॥2.26.2॥

##### शब्दार्थः
राजसुतः prince, रामः Rama, मात्रा by mother, कृतस्वस्त्ययनः having been greeted with benedictory rites, कौशल्याम् to Kausalya, अभिवाद्य च after paying obeisance, धर्मिष्ठे in the righteous, वर्त्मनि on the path, स्थितः fixed, वनम् to the forest, सम्प्रस्थितः set out, नरैः (जनैः) by the people, वृतम् surrounded with, राजमार्गम् highway, विराजयन् illuminating (with his lustre), गुणवत्तया by excellent virtues, जनस्य people's, हृदयानि hearts, अममन्थेव मपहीला् (stirred).

##### आङ्ग्लानुवादः
After the benedictory rites were performed by his mother Kausalya, Rama paid obeisance to her and staying on the righteous path decided to depart to the forest. He entered the highway thronged with people and illumining it with his lustre and stirred their hearts with (remembrances of) his excellent virtues.



#### श्लोकः
##### मूलम्
वैदेही चापि तत्सर्वं न शुश्राव तपस्विनी।  
तदेव हृदि तस्याश्च यौवराज्याभिषेचनम्॥2.26.3॥

##### शब्दार्थः
तपस्विनी engaged in religious austerities (for consecration), वैदेही चापि Sita also, तत्सर्वम् all that, न शुश्राव did not hear, तस्याः her, हृदि in heart, तत् that, अभिषेचनम् एव  only consecration (was reflecting).

##### आङ्ग्लानुवादः
Sita, her mind preoccupied with thoughts about consecration, was engaged in religious austerities and hence could not hear of all this (development).



#### श्लोकः
##### मूलम्
देवकार्यं स्वयं कृत्वा कृतज्ञा हृष्टचेतना।  
अभिज्ञा राजधर्माणां राजपुत्रं प्रतीक्षते॥2.26.4॥

##### शब्दार्थः
कृतज्ञा grateful (to god), राजधर्माणाम् duties of a king (palace rituals), अभिज्ञा experienced in, हृष्टचेतना with pleased mind, स्वयम् herself, देवकार्यम् worship of gods, कृत्वा having made,  राजपुत्रम् prince, प्रतीक्षते was awaiting.

##### आङ्ग्लानुवादः
Experienced in palace rituals, Sita, grateful (to God) after performing worship of the deities was awaiting in a happy mood the arrival of the prince.



#### श्लोकः
##### मूलम्
प्रविवेशाथ रामस्तु स्वं वेश्म सुविभूषितम्।  
प्रहृष्टजनसम्पूर्णं ह्रिया किञ्चिदवाङ्मुखः॥2.26.5॥

##### शब्दार्थः
अथ thereafter, रामस्तु Rama, ह्रिया with embarrassment, किञ्चित् a little, अवाङ्मुखः with his head bent down, प्रहृष्टजनसम्पूर्णम् thronged with excited people, सुविभूषितम् welldecorated, स्वं वेश्म his own residence, प्रविवेश entered.

##### आङ्ग्लानुवादः
His head bent down in embarrassment, Rama entered his welldecorated residence thronged with excited people.



#### श्लोकः
##### मूलम्
अथ सीता समुत्पत्य वेपमाना च तं पतिम्।  
अपश्यच्छोकसन्तप्तं चिन्ताव्याकुलितेन्द्रियम्॥2.26.6॥

##### शब्दार्थः
अथ thereafter, सीता Sita, समुत्पत्य entering suddenly, वेपमाना च a trembling, शोकसन्तप्तम् distressed with grief, चिन्ताव्याकुलितेन्द्रियम् senses agitated due to anxiety, तं पतिम् her husband, अपश्यत् beheld.

##### आङ्ग्लानुवादः
Sita got up suddenly, (her limbs) trembling to see her husband distressed with grief and agitated with anxiety.



#### श्लोकः
##### मूलम्
तां दृष्ट्वा स हि धर्मात्मा न शशाक मनोगतम्।  
तं शोकं राघवः सोढुं ततो विवृततां गतः॥2.26.7॥

##### शब्दार्थः
धर्मात्मा virtuous, सः that, राघवः son of the Raghus (Rama), ताम् her, दृष्ट्वा having seen, मनोगतम् in mind, तं शोकम् that sorrow, सोढुम् to endure (control), न शशाक was not able, ततः for that reason, विवृतताम् गतः manifested.

##### आङ्ग्लानुवादः
On seeing her, virtuous Rama could not contain the sorrow in his mind which  manifested (through his external appearance).



#### श्लोकः
##### मूलम्
विवर्णवदनं दृष्ट्वा तं प्रस्विन्नममर्षणम्।  
आह दुःखाभिसन्तप्ता किमिदानीमिदं प्रभो॥2.26.8॥

##### शब्दार्थः
विवर्णवदनम् pale face, प्रस्विन्नम् heavily perspiring, अमर्षणम् indignant, तम् him, दृष्ट्वा having seen, दुःखाभिसन्तप्ता  consumed with grief, आह uttered, प्रभो O Lord, इदानीम् now, इदम् this, किम् what?

##### आङ्ग्लानुवादः
On seeing Rama with a pale face. indignant and heavily perspiring, Sita, consumed  with grief said, My Lord, why are you now like this?



#### श्लोकः
##### मूलम्
अद्य बार्हस्पत श्श्रीमान्युक्तः पुष्योऽनु राघव।  
प्रोच्यते ब्राह्मणैः प्राज्ञैः केन त्वमसि दुर्मनाः॥2.26.9॥

##### शब्दार्थः
राघव O scion of the Raghu race, अद्य today, श्रीमान् auspicious one, बार्हस्पतः with Brihaspati presiding over, पुष्यः Pushya star, युक्तः as suitable, प्राज्ञैः by learned ones, ब्राह्मणैः by brahmins, प्रोच्यते is declared, त्वम् you, केन for what reason, दुर्मनाः असि are dejected?

##### आङ्ग्लानुवादः
O scion of the Raghu race, today has been declared by learned brahmins a suitable and auspicious day for consecration under Pushya star with Brihaspati as presiding deity. Then why are you dejected?



#### श्लोकः
##### मूलम्
न ते शतशलाकेन जलफेननिभेन च।  
आवृतं वदनं वल्गु छत्रेणापि विराजते॥2.26.10॥

##### शब्दार्थः
वल्गु charming, ते your, वदनम् face, शत शलाकेन with a hundred ribs, जलफेननिभेन (white) like foam in water, छत्रेण by umbrella, आवृतम् having been covered, न विराजते does not shine.

##### आङ्ग्लानुवादः
How is it that your charming face shines not today under a hundredribbed umbrella (white) like foam in water?



#### श्लोकः
##### मूलम्
व्यजनाभ्यां च मुख्याभ्यां शतपत्रनिभेक्षणम्।  
चन्द्रहंसप्रकाशाभ्यां वीज्यते न तवाननम्॥2.26.11॥

##### शब्दार्थः
शतपत्रनिभेक्षणम् eyes resembling lotus, तव आननम् your face, चन्द्रहंस प्रकाशाभ्याम् with the glow of the moon or swan, मुख्याभ्याम् by the excellent, व्यजनाभ्याम् with fans, न वीज्यते is not being fanned.

##### आङ्ग्लानुवादः
(How is it that) your face, with its lotuslike eyes is not being fanned by excellent fans of the colour of the Moon or the swan.



#### श्लोकः
##### मूलम्
वाग्मिनो वन्दिनश्चापि प्रहृष्टास्त्वां नरर्षभ।  
स्तुवन्तो नात्र दृश्यन्ते मङ्गलैःस् सूतमागधाः॥2.26.12॥

##### शब्दार्थः
नरर्षभ O best among men वाग्मिनः eloquent men, वन्दिनश्चापि panegyrists, सूतमागधाः charioteers and bards, प्रहृष्टाः delighted, त्वाम् you, मङ्गलैः with auspicious words, स्तुवन्तः praising, अत्र here, न दृश्यन्ते are not seen.

##### आङ्ग्लानुवादः
(How is it that) O best among men eloquent panegyrists, charioteers, bards are not seen singing your praise with auspicious words?



#### श्लोकः
##### मूलम्
न ते क्षौद्रं च दधि च ब्राह्मणा वेदपारगाः।  
मूर्ध्नि मूर्धाभिषिक्तस्य ददति स्म विधानतः॥2.26.13॥

##### शब्दार्थः
वेदपारगाः versed in the Vedas, ब्राह्मणाः brahmins, मूर्धाभिषिक्तस्य having been consecrated,   ते your, मूर्ध्नि on head, विधानतः conforming to rites, क्षौद्रं च honey also, दधि च curds, न ददति स्म did not sprinkle.

##### आङ्ग्लानुवादः
How is it that brahmins versed in the Vedas have not duly sprinkled the mixture of honey and curd on your head (prior to your consecration)?



#### श्लोकः
##### मूलम्
न त्वां प्रकृतयस् सर्वा श्श्रेणीमुख्याश्च भूषिताः।  
अनुव्रजितुमिच्छन्ति पौरजानपदास्तथा॥2.26.14॥

##### शब्दार्थः
सर्वाः all, प्रकृतयः ministers, श्रेणीमुख्याश्च also the heads of guilds, तथा also, पौरजानपदाः citizens of towns and villages, भूषिताः adorned, त्वाम् you, अनुव्रजितुम् to follow, न इच्छन्ति do not seek.

##### आङ्ग्लानुवादः
How is it that welladorned ministers, citizens from towns and villages, heads of guilds and others do not follow you?



#### श्लोकः
##### मूलम्
चतुर्भिर्वेगसम्पन्नैर्हयैः काञ्चनभूषितैः।  
मुख्यः पुष्यरथो युक्तः किं न गच्छति तेऽग्रतः॥2.26.15॥

##### शब्दार्थः
वेगसम्पन्नैः running swiftly, काञ्चनभूषितैः decorated with gold, चतुर्भिः four, हयैः horses, युक्तः  
harnessed, मुख्यः important, पुष्यरथः ceremonial chariot, किम् why, ते अग्रतः preceding you, न गच्छति is not going.

##### आङ्ग्लानुवादः
How is it that the chief ceremonial chariot, decorated with gold and harnessed by four galloping horses is not preceding you?



#### श्लोकः
##### मूलम्
हस्ती चाग्रत श्श्रीमां स्तव लक्षणपूजितः।  
प्रयाणे लक्ष्यते वीर कृष्णमेघगिरि प्रभः॥2.26.16॥

##### शब्दार्थः
वीर O valiant one, तव your, प्रयाणे in your journey, अग्रतः in front, लक्षणपूजितः endowed with good features and revered, कृष्णमेघगिरिप्रभः with the lustre of a dark cloud or a  mountain, श्रीमान् auspicious one, हस्ती an elephant, न लक्ष्यते is not seen.

##### आङ्ग्लानुवादः
How is it that the elephant, whose lustre resembles that of a mountain or a dark cloud and endowed with auspicious features is not seen leading your procession, O valiant one



#### श्लोकः
##### मूलम्
न च काञ्चनचित्रं ते पश्यामि प्रियदर्शन।  
भद्रासनं पुरस्कृत्य यान्तं वीर पुरस्कृतम्॥2.26.17॥

##### शब्दार्थः
वीर O heroic one, प्रियदर्शन O one with a pleasant countenance, काञ्चनचित्रम् carved in gold, ते to you, भद्रासनम् throne, पुरस्कृत्य keeping in front of, यान्तम् proceeding, पुरस्कृतम् keeping in front, न च पश्यामि I do not see.

##### आङ्ग्लानुवादः
O heroic one O handsome one how is it that I do not see your attendants proceeding in front with the throne carved in gold?



#### श्लोकः
##### मूलम्
अभिषेको यथा सज्जः किमिदानीमिदं तव।  
अपूर्वो मुखवर्णश्च न प्रहर्षश्च लक्ष्यते॥2.26.18॥

##### शब्दार्थः
अभिषेकः consecration, यथा as, सज्जः arranged, तव your, मुखवर्णः complexion of your face, अपूर्वः unusual, प्रहर्षश्च delightful, न लक्ष्यते not seen, इदानीम् now, इदम् this, किम् why?

##### आङ्ग्लानुवादः
How is it that when arrangements are under way now for your consecration, the complexion of your countenance does not look like what it was before? There is no joy on your face.



#### श्लोकः
##### मूलम्
इतीव विलपन्तीं तां प्रोवाच रघुनन्दनः।  
सीते तत्र भवांस्तातः प्रव्राजयति मां वनम्॥2.26.19॥

##### शब्दार्थः
इतीव in this way, विलपन्तीम् lamenting, ताम् to her, रघुनन्दनः Rama, प्रोवाच said , सीते O Sita,  
तत्रभवान् venerable, तातः father, माम् me, वनम् to the forest, प्रव्राजयति  banishing.

##### आङ्ग्लानुवादः
O Sita my venerable father is banishing me to the forest, said Rama, the scion of the Raghus, the joy of the Raghu race, seeing her thus lamenting.



#### श्लोकः
##### मूलम्
कुले महति सम्भूते धर्मज्ञे धर्मचारिणि।  
शृणु जानकि येनेदं क्रमेणाभ्यागतं मम॥2.26.20॥

##### शब्दार्थः
महति in a noble, कुले family, सम्भूते born in, धर्मज्ञे knower of righteousness, धर्मचारिणि for an observer of righteousness, जानकि Sita, येन क्रमेण in such course, इदम् this, अभ्यागतम् has befallen, शृण listen.

##### आङ्ग्लानुवादः
You were born in a noble family. You know and practise dharma. I shall tell you how this banishment has come about. Do listen.



#### श्लोकः
##### मूलम्
राज्ञा सत्यप्रतिज्ञेन पित्रा दशरथेन च।  
कैकेय्यै मम मात्रे तु पुरा दत्तौ महावरौ॥2.26.21॥

##### शब्दार्थः
राज्ञा by the king, सत्यप्रतिज्ञेन true to his promise, पित्रा my father, दशरथेन by Dasaratha, पुरा earlier, मम मात्रे to my mother, कैकेय्यै to Kaikeyi, महावरौ two great boons, दत्तौ were given.

##### आङ्ग्लानुवादः
My father, king Dasaratha, true to his promise, had earlier granted two great boons  
to my mother Kaikeyi.



#### श्लोकः
##### मूलम्
तयाऽद्य मम सज्जेऽस्मिन्नभिषेके नृपोद्यते।  
प्रचोदितस् स समयो धर्मेण प्रतिनिर्जितः॥2.26.22॥

##### शब्दार्थः
अद्य now, नृपोद्यते the king was getting ready, मम my, अस्मिन् अभिषेके for this consecration, सज्जे in the preparation, तया by her, सः that, समयः promise, प्रचोदितः was urged, धर्मेण in the name of righteousness, प्रतिनिर्जितः has been conquered.

##### आङ्ग्लानुवादः
When the king was preparing for my consecration, she reminded him of the promise and in the name of righteousness he has been cornered.



#### श्लोकः
##### मूलम्
चतुर्दश हि वर्षाणि वस्तव्यं दण्डके मया।  
पित्रा मे भरतश्चापि यौवराज्ये नियोजितः॥2.26.23॥

##### शब्दार्थः
मया by me, चतुर्दश वर्षाणि fourteen years, दण्डके in Dandaka forest, वस्तव्यम् am to dwell, मे पित्रा by my father, भरतश्चापि Bharata also, यौवराज्ये as heirapparent,  नियोजितः has been appointed.

##### आङ्ग्लानुवादः
I am to dwell in the Dandaka forest for fourteen years while father has appointed  Bharata princeregent.



#### श्लोकः
##### मूलम्
सोऽहं त्वामागतो द्रष्टुं प्रस्थितो विजनं वनम्।  
भरतस्य समीपे तु नाहं कथ्यः कदाचन॥2.26.24॥  
बुद्धियुक्ता हि पुरुषा न सहन्ते परस्तवम्।  
तस्मान्नते गुणाः कथ्या भरतस्याग्रतो मम॥2.26.25॥

##### शब्दार्थः
विजनम् desolate, वनम् forest, प्रस्थितः set to depart, सः अहम् such me, त्वाम् you, द्रष्टुम् to see, आगतः I have come, भरतस्य Bharata's, समीपे in the presence of, कदाचन at any time, अहम् I, न कथ्यः not to be told , बुद्धियुक्ताः intellectuals, पुरुषाः men, परस्तवम् praising others ,  
न सहन्ते हि cannot endure, तस्मात् for that reason, भरतस्य Bharata's, अग्रतः infront of, ते those, मम गुणाः my virtues, न कथ्याः should not be mentioned.

##### आङ्ग्लानुवादः
I have come to see you before departing for the desolate Dandaka forest. You should never praise me in the presence of Bharata because intellectuals cannot tolerate others being praised before them. You should never extol my virtues before him.



#### श्लोकः
##### मूलम्
नापि त्वं तेन भर्तव्या विशेषेण कदाचन।  
अनुकूलतया शक्यं समीपे त्वस्य वर्तितुम्॥2.26.26॥

##### शब्दार्थः
त्वम् you, तेन by him, कदाचन at any time, विशेषेण with a special treatment, न भर्तव्या  should not be supported, अनुकूलतया तु by being favourable only, अस्य his, समीपे in his vicinity, वर्तितुम् to remain, शक्यम् is possible.

##### आङ्ग्लानुवादः
Never expect special treatment from Bharata. You can (continue to) stay with him (here) by conducting yourself in a favourable manner.



#### श्लोकः
##### मूलम्
तस्मै दत्तं नृपतिना यौवराज्यं सनातनम्।  
स प्रसाद्यस्त्वया सीते नृपतिश्च विशेषतः॥2.26.27॥

##### शब्दार्थः
नृपतिना by the king, तस्मै for him, सनातनम् perpetual, यौवराज्यम् regency, दत्तम् given, सीते O Sita, सः he, त्वया by you, प्रसाद्यः has to be pleased, नृपतिश्च king also, विशेषतः especially.

##### आङ्ग्लानुवादः
O Sita the king has conferred the hereditary regency on him. Therefore, O Sita, you must make efforts to win his favour, especially a king's.



#### श्लोकः
##### मूलम्
अहं चापि प्रतिज्ञां तां गुरोस्समनुपालयन्।  
वनमद्यैव यास्यामि स्थिरा भव मनस्विनी॥2.26.28॥

##### शब्दार्थः
अहं चापि I also, गुरोः father's, तां प्रतिज्ञाम् that promise, समनुपालयन् while fulfilling, अद्यैव now itself, वनम् to the forest, यास्यामि shall go, मनस्विनि highminded, Sita, त्वम् you, स्थिरा भव  
keep steady.

##### आङ्ग्लानुवादः
I am leaving for the forest right away for fulfilling my father's pledge. O highminded Sita be steady.



#### श्लोकः
##### मूलम्
याते च मयि कल्याणि वनं मुनिनिषेवितम्।  
व्रतोपवासपरया भवितव्यं त्वयाऽनघे॥2.26.29॥

##### शब्दार्थः
अनघे O sinless one, कल्याणि O auspicious one, मयि me, मुनिनिषेवितम् inhabited by  
ascetics, वनम् to the forest, याते when I am gone, त्वया by you, व्रतोपवास परया engaged in vratas and fasting, भवितव्यम् should be done.

##### आङ्ग्लानुवादः
O sinless, auspicious one engage yourself in vratas and fasting after my departure to the forest inhabited by ascetics.



#### श्लोकः
##### मूलम्
काल्यमुत्थाय देवानां कृत्वा पूजां यथाविधि।  
वन्दितव्यो दशरथः पिता मम नरेश्वरः॥2.26.30॥

##### शब्दार्थः
काल्यम् fimely, उत्थाय rising, यथाविधि according to the prescribed rituals, देवानाम् of the gods, पूजाम् कृत्वा having worshipped, मम पिता my father, नरेश्वरः lord of the people, दशरथः to Dasaratha, वन्दितव्यः is worthy of homage (by you).

##### आङ्ग्लानुवादः
You must rise in time and with the (household) gods duly worshipped, pay obeisance to my father, king Dasaratha.



#### श्लोकः
##### मूलम्
माता च मम कौशल्या वृद्धा सन्तापकर्शिता।  
धर्ममेवाग्रतः कृत्वा त्वत्तस् सम्मानमर्हति॥2.27.31॥

##### शब्दार्थः
सन्तापकर्शिता emaciated due to grief, वृद्धा aged, मम माता च my mother, कौशल्या Kausalya, धर्ममेव duty only, अग्रतः कृत्वा placing ahead, त्वत्तः by you, सम्मानम् respect, अर्हति  deserves.

##### आङ्ग्लानुवादः
You should give importance to duty(dharma) and show respect to my aged mother  
who is emaciated due to grief.



#### श्लोकः
##### मूलम्
वन्दितव्याश्च ते नित्यं या श्शेषा मम मातरः।  
स्नेह प्रणयसम्भोगैस् समा हि मम मातरः॥2.26.32॥

##### शब्दार्थः
शेषाः the rest of them, या मम मातरः my mothers, ते to you also, नित्यम् always, वन्दितव्याः should be respected, मम my, मातरः mothers, स्नेहप्रणय सम्भोगैः with love, affection and service, समाः हि are equal.

##### आङ्ग्लानुवादः
In terms of love, affection and service, the rest of my mothers are all equal. Therefore, you must pay them due respect regularly.



#### श्लोकः
##### मूलम्
भ्रातृपुत्रसमौ चापि द्रष्टव्यौ च विशेषतः।  
त्वया भरतशत्रुघ्नौ प्राणैः प्रियतरौ मम॥2.26.33॥

##### शब्दार्थः
मम to me, प्राणैः  more than life , प्रियतरौ dearer, भरतशत्रुघ्नौ Bharata and Satrughna, विशेषतः specially, त्वया by you, भ्रातृपुत्रसमौ as your brother and your sons, द्रष्टव्यौ च are to be looked after.

##### आङ्ग्लानुवादः
What is more important is that you should look on Bharata as your brother and Satrughna as your son. They are dearer to me than my life.



#### श्लोकः
##### मूलम्
विप्रियं न च कर्तव्यं भरतस्य कदाचन।  
स हि राजा प्रभुश्चैव देशस्य च कुलस्य च॥2.26.34॥

##### शब्दार्थः
कदाचन at any time, भरतस्य of Bharata, विप्रियम् disagreeable, न कर्तव्यम् should not be done, सः he, देशस्य च of the country, कुलस्य च of the family also, राजा king, प्रभुश्चैव  also the lord.

##### आङ्ग्लानुवादः
Now Bharata is the king of the country and head of the family. Therefore, you should never do anything disagreeable to him.



#### श्लोकः
##### मूलम्
आराधिता हि शीलेन प्रयत्नैश्चोपसेविताः।  
राजानस् सम्प्रसीदन्ति कुप्यन्तिच विपर्यये॥2.26.35॥

##### शब्दार्थः
राजानः kings, शीलेन with good conduct, आराधिताः are gratified, प्रयत्नैः with endeavours, उपसेविताः having been served, सम्प्रसीदन्ति are satisfied, विपर्यये in contrary to that, कुप्यन्तिच are also enraged.

##### आङ्ग्लानुवादः
Kings are gratified if they are served with zeal and good conduct. If the contrary happens, they get provoked.



#### श्लोकः
##### मूलम्
औरसानपि पुत्रान्हि त्यजन्त्यहितकारिणः।  
समर्थान्सम्प्रगृह्णन्ति जनानपि नराधिपाः॥2.26.36॥

##### शब्दार्थः
नराधिपाः kings, अहितकारिणः harmful men, औरसान् पुत्रानपि even their own sons, त्यजन्ति will abandon, समर्थान् capable men, जनानपि even other people, सम्प्रगृह्णन्ति accept.

##### आङ्ग्लानुवादः
Kings abandon (even) their own sons if they are harmful and receive capable people even if they are strangers.



#### श्लोकः
##### मूलम्
सा त्वं वसेह कल्याणि राज्ञस्समनुवर्तिनी।  
भरतस्य रता धर्मे सत्यव्रतपरायणा॥2.26.37॥

##### शब्दार्थः
कल्याणि O auspicious one, सा त्वम् so you, राज्ञः of the king, भरतस्य of  Bharata, समनुवर्तिनी an obedient lady, धर्मे in righteousness, रता absorbed one, सत्यव्रत परायणा following the truth and the vows, इह वस live here.

##### आङ्ग्लानुवादः
O auspicious one live here by being obedient to king Bharata. Absorbed in righteousness, follow truth and (religious) vows.



#### श्लोकः
##### मूलम्
अहं गमिष्यामि महावनं प्रिये  
त्वया हि वस्तव्यमिहैव भामिनि।  
यथा व्यलीकं कुरुषे न कस्य चि  
त्तथा त्वया कार्यमिदं वचो मम॥2.26.38॥

##### शब्दार्थः
प्रिये O beloved one, भामिनि beauty (Sita), अहम् I, महावनम् to the great forest, गमिष्यामि I am going, त्वया by you, इहैव here itself, कस्यचित् to any one, यथा in any way, व्यलीकम् harm, न कुरुषे would not do, तथा in that way, वस्तव्यम् you shall live here, मम my, इदं वचः these words, कार्यम् should be done.

##### आङ्ग्लानुवादः
O my beloved Sita I am going to the wild forest. Stay here and never cause displeasure to any one in any way. Could you carry out these words of mine?  

#### समाप्तिः
 श्रीमद्रामायणे वाल्मीकीय आदिकाव्ये अयोध्याकाण्डे षड्विंशस्सर्गः॥  
Thus ends the twentysixth sarga of Ayodhyakanda of the holy Ramayana, the first epic composed by sage Valmiki.



#### श्लोकः
##### मूलम्
[Sita enquires why Rama is distressedRama informs her about his impending banishment and instructs her to stay back in Ayodhya.]  
अभिवाद्य च कौसल्यां रामस् संप्रस्थितो वनम्।  
कृतस्वस्त्ययनो मात्रा धर्मिष्ठे वर्त्मनि स्थितः॥2.26.1॥  
विराजयन्राजसुतो राजमार्गं नरैर्वृतम्।  
हृदयान्याममन्थेव जनस्य गुणवत्तया॥2.26.2॥

##### शब्दार्थः
राजसुतः prince, रामः Rama, मात्रा by mother, कृतस्वस्त्ययनः having been greeted with benedictory rites, कौशल्याम् to Kausalya, अभिवाद्य च after paying obeisance, धर्मिष्ठे in the righteous, वर्त्मनि on the path, स्थितः fixed, वनम् to the forest, सम्प्रस्थितः set out, नरैः (जनैः) by the people, वृतम् surrounded with, राजमार्गम् highway, विराजयन् illuminating (with his lustre), गुणवत्तया by excellent virtues, जनस्य people's, हृदयानि hearts, अममन्थेव मपहीला् (stirred).

##### आङ्ग्लानुवादः
After the benedictory rites were performed by his mother Kausalya, Rama paid obeisance to her and staying on the righteous path decided to depart to the forest. He entered the highway thronged with people and illumining it with his lustre and stirred their hearts with (remembrances of) his excellent virtues.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/2_ayodhyAkANDam/03-nirgamaH/026_sItA-rAmayorsaMvAdaH.md">
<details><summary><h3>भूषणम् ...{Loading}...</h3></summary>



अभिवाद्य च कौसल्यां रामः संप्रस्थितो वनम् ।  

कृतस्वस्त्ययनो मात्रा धर्मिष्ठे वर्त्मनि स्थितः  ॥  २।२६।१  ॥   

विराजयन् राजसुतो राजमार्गं नरैर्वृतम् ।  

हृदयान्याममन्थेव जनस्य गुणवत्तया  ॥  २।२६।२  ॥   

एवं मातरमनुमान्य सीतामनुमानयितुं निर्गच्छति--अभिवाद्येत्यादि
श्लोकद्वयमेकं वाक्यम् । वनं संप्रस्थितः वनं गन्तुं प्रवृत्तः । धर्मिष्ठे
अतिशयितधर्मे आममन्थेव विलोडयामासेत्यर्थः । गुणवत्तया पूर्वभाषी प्रियवादी
चेत्याद्युक्तगुणविशिष्टतया  ॥  २।२६।१२  ॥   

  

वैदेही चापि तत्सर्वं न शुश्राव तपस्विनी ।  

तदेव हृदि तस्याश्च यौवराज्याभिषेचनम्  ॥  २।२६।३  ॥   

वैदेहीति । तत्सर्वम् अभिषेकविघातादिकम् । तपस्विनी
रामाभिषेकार्थव्रतोपवासादिनियमविशिष्टा । यौवराज्याभिषेचनम्, वर्त्तत इति
शेषः  ॥  २।२६।३  ॥   

  

देवकार्यं स्वयं कृत्वा कृत्ज्ञा हृष्टचेतना ।  

अभिज्ञा राजधर्माणां राजपुत्रं प्रतीक्षते  ॥  २।२६।४  ॥   

देवकार्यमिति । देवकार्यं देवपूजाम् । कृतज्ञा अभिषिक्तभर्तृविषये
पट्टमहिषीभिः गन्धपुष्पादिना कृतपादार्चनादिसमाचारज्ञेत्यर्थः । हृष्टचेतना
हृष्टमनस्का । रामधर्माणामभिज्ञा अभिषिक्तराजा साधारणलक्षणानि
श्वेतछत्रचामरपुरस्कृतभद्रासनादीनि ज्ञातवती । प्रतीक्षते स्म
उक्तलक्षणविशिष्टो भर्त्ता कदा समागमिष्यतीत्यपेक्षया स्थितवतीत्यर्थः  ॥ 
२।२६।४  ॥   

  

प्रविवेशाथ रामस्तु स्वं वेश्म सुविभूषितम् ।  

प्रहृष्टजनसम्पूर्णं ह्रिया किञ्चिदवाङ्मुखः  ॥  २।२६।५  ॥   

प्रविवेशेति । ह्रिया गृहालङ्कारजनप्रहर्षजया  ॥  २।२६।५  ॥   

  

अथ सीता समुत्पत्य वेपमाना च तं पतिम् ।  

अपश्यत् शोकसन्तप्तं चिन्ताव्याकुलितेन्द्रियम्  ॥  २।२६।६  ॥   

अथेति । समुत्पत्य स्वासनादुत्थाय वेपमाना,
भर्तुर्विगतहर्षत्वावाङ्मुखत्वादिदर्शनात्कम्पमानेत्यर्थः  ॥  २।२६।६  ॥   

  

तां दृष्ट्वा सह धर्मात्मा न शशाक मनोगतम् ।  

तं शोकं राघवः सोढुं ततो विवृततां गतः  ॥  २।२६।७  ॥   

तामिति । ततः सोढुमशक्तत्वादेव विवृततां व्यक्तदुःखताम् । एतावत्पर्यन्तं
शोकलेशहीनस्य रामस्येदानीं शोकाविर्भावः सीताया भाविदुःखस्मरणेनेति बोध्यम्
 ॥  २।२६।७  ॥   

  

विवर्णवदनं दृष्ट्वा तं प्रस्विन्नममर्षणम् ।  

आह दुःखाभिसन्तप्ता किमिदानीमिदं प्रभो  ॥  २।२६।८  ॥   

विवर्णवदनमिति । प्रस्विन्नं हस्तगतराज्यस्यान्यगामित्वं स्ववनप्रव्राजनं च
कथमस्यै निवेदयिष्यामीति शोकेन प्रस्वेदः, अमर्षणं सञ्जातदुःखं
नियन्तुमशक्तम् । इदानीं हर्षकाले । इदं दौस्थ्यम्  ॥  २।२६।८  ॥   

  

अद्य बार्हस्पतः श्रीमानुक्तः पुष्यो नु राघव ।  

प्रोच्यते ब्राह्मणैः प्राज्ञैः केन त्वमसि दुर्मनाः  ॥  २।२६।९  ॥   

अद्येति । बार्हस्पतः बृहस्पतिदैवत्यः । उक्तः अभिषेकार्हत्वेन विहितः ।
युक्त इतिपाठे--अभिषेकार्हः । श्रीमान् कर्मारब्धवतां श्रीकरः । पुष्यः
पुष्यनक्षत्रम् । अद्येति ब्राह्मणैः प्रोच्यते नु प्रोच्यते खल्वित्यर्थः
। अन्विति च्छित्वा अनु प्रोच्यत इति वा सम्बन्धः  ॥  २।२६।९  ॥   

  

न ते शतशलाकेन जलफेननिभेन च ।  

आवृतं वदनं वल्गु छत्रेणापि विराजते  ॥  २।२६।१०  ॥   

नेति । शतं शलाका यस्य तेन । स्थलस्थत्वेन मालिन्यं व्यावर्त्तयितुं जलपदम्
। वल्गु सुन्दरम् । आवृतं सन्न विराजत इति सम्बन्धः  ॥  २।२६।१०  ॥   

  

व्यजनाभ्यां च मुख्याभ्यां शतपत्रनिभेक्षणम् ।  

चन्द्रहंसप्रकाशाभ्यां वीज्यते न तवाननम्  ॥  २।२६।११  ॥   

व्यजनाभ्यामिति । व्यजनाभ्यां वालव्यजनाभ्याम् । शतपत्रं पद्मम्  ॥  २।२६।११
 ॥   

  

वाग्ग्मिनो वन्दिनश्चापि प्रहृष्टास्त्वां नरर्षभ ।  

स्तुवन्तो नात्र दृश्यन्ते मङ्गलैः सूत मागधाः  ॥  २।२६।१२  ॥   

वाग्ग्मिन इति । वन्दिनः स्तुतिपाठकाः । "वन्दिनः स्तुतिपाठकाः" इत्यमरः ।
मङ्गलैः मङ्गलवचनैः । सूताः पुरावृत्तकथाशंसिनः । मागधाः वंशशंसकाः  ॥ 
२।२६।१२  ॥   

  

न ते क्षौद्रं च दधि च ब्राह्मणा वेदपारगाः ।  

मूर्ध्नि मूर्द्धाभिषिक्तस्य दधति स्म विधानतः  ॥  २।२६।१३  ॥   

नेति । क्षौद्रं मधु । मूर्ध्नि न दधति स्म नाभिषिञ्चन्ति स्मेत्यर्थः  ॥ 
२।२६।१३  ॥   

  

न त्वां प्रकृतयः सर्वाः श्रेणीमुख्याश्च भूषिताः ।  

अनुव्रजितुमिच्छन्ति पौरजानपदास्तथा  ॥  २।२६।१४  ॥   

नेति । प्रकृतयः अमात्यादयः । श्रेणीमुख्याः वीथीप्रधानाः  ॥  २।२६।१४  ॥   

  

चतुर्भिर्वेगसम्पन्नैर्हयैः काञ्चनभूषितैः ।  

मुख्यः पुष्यरथो युक्ताः किं न गच्छति ते ऽग्रतः  ॥  २।२६।१५  ॥   

चतुर्भिरिति । पुष्यरथः उत्सवाय कल्पितो रथ इत्यर्थः । "असौ
पुष्यरथश्चक्रयानं न समराय यत्" इत्यमरः । स हि राज्ञामग्रतो नीयते केवलं
सम्भ्रमाय  ॥  २।२६।१५  ॥   

  

न हस्ती चाग्रतः श्रीमांस्तव लक्षणपूजितः ।  

प्रयाणे लक्ष्यते वीर कृष्णमेघगिरिप्रभः  ॥  २।२६।१६  ॥   

नेति । कृष्णमेघगिरिप्रभः कृष्णमेघयुक्तगिरिप्रभः । उभयोरुपमानत्वे
वैषम्यापत्तिः  ॥  २।२६।१६  ॥   

  

न च काञ्चनचित्रं ते पश्यामि प्रियदर्शन ।  

भद्रासनं पुरस्कृत्य यातं वीरपुरस्कृतम्  ॥  २।२६।१७  ॥   

न च काञ्चनचित्रमिति । वीरपुरस्कृतं भद्रासनं पुरस्कृत्य ते यातं गमनं न
पश्यामीत्यन्वयः  ॥  २।२६।१७  ॥   

  

अभिषेको यथा सज्जः किमिदानीमिदं तव ।  

अपूर्वो मुखवर्णश्च न प्रहर्षश्च लक्ष्यते  ॥  २।२६।१८  ॥   

अभिषेक इति । यथा अभिषेकः सज्जः सन्नद्धः । इदानीं तथैवेत्यर्थः ।
तवापूर्वो मुखवर्णो दृश्यते, प्रहर्षश्च न लक्ष्यते किमिदमिति सम्बन्धः  ॥ 
२।२६।१८  ॥   

  

इतीव विलपन्तीं तां प्रोवाच रघुनन्दनः ।  

सीते तत्रभवांस्तातः प्रव्राजयति मां वनम्  ॥  २।२६।१९  ॥   

इतीति । विलपन्तीं विविधं लपन्तीम् । तत्रभवान् पूज्यः ।
"तत्रभवानत्रभवानितिशब्दो वै प्रयुज्यते पूज्ये" इति हलायुधः ।
प्रव्राजयतीत्यनन्तरमितीति शेषः  ॥  २।२६।१९  ॥   

  

कुले महति सम्भूते धर्मज्ञे धर्मचारिणि ।  

श्रृणु जानकि येनेदं क्रमेणाभ्यागतं मम  ॥  २।२६।२०  ॥   

राज्ञा सत्यप्रतिज्ञेन पित्रा दशरथेन च ।  

कैकेय्यै मम मात्रे तु पुरा दत्तौ महावरौ  ॥  २।२६।२१  ॥   

महतो ऽप्रियस्य श्रवणे सीतायाः किं भविष्यतीति भयात् चित्त दार्ढ्यार्थं
विविधगुणकीर्तनेन सम्बोधयति--कुल इत्यादि । इदं प्रव्राजनम् । येन क्रमेण
येन मार्गेण  ॥  २।२६।२०२१  ॥   

  

तया ऽद्य मम सज्जे ऽस्मिन्नभिषेके नृपोद्यते ।  

प्रचोदितः स समयो धर्मेण प्रतिनिर्जितः  ॥  २।२६।२२  ॥   

तयेति । अद्य नृपोद्यते ममाभिषेके सज्जे सति । प्रचोदितः पूर्वदत्तं
वरद्वयम् देहीति प्रकर्षेण प्रेरितः, स समयः त्वदपेक्षितं
करिष्यामीतिकृतशपथ इत्यर्थः । "समयाः शपथाचारकालसिद्धान्तसंविदः" इत्यमरः ।
धर्मेण प्रतिनिर्जितः, कर्त्तृभूतधर्मेण स्वायत्तीकृत इत्यर्थः  ॥  २।२६।२२
 ॥   

  

चतुर्दश हि वर्षाणि वस्तव्यं दण्डके मया ।  

पित्रा मे भरतश्चापि यौवराज्ये नियोजितः ।  

सो ऽहं त्वामागतो द्रष्टुं प्रस्थितो विजनं वनम्  ॥  २।२६।२३  ॥   

ततः किमित्यत्राह--चतुर्दशेति । मया पितृचोदितेनेत्यर्थः  ॥  २।२६।२३  ॥   

  

भरतस्य समीपे तु नाहं कथ्यः कदाचन  ॥  २।२६।२४  ॥   

ऋद्धियुक्ता हि पुरुषा न सहन्ते परस्तवम् ।  

तस्मान्न ते गुणाः कथ्या भरतस्याग्रतो मम  ॥  २।२६।२५  ॥   

सीताहृदयं ज्ञातुं बुद्ध्युपदेशव्यपदेशेन प्रणयरोषमुत्पादयन्नाह--भरतस्येति
। त्वया न कथ्यः न श्लाघनीयः । त्वत्प्रणामागमनदशायामिति शेषः  ॥  २।२६।२४२५
 ॥   

  

नापि त्वं तेन भर्तव्या विशेषेण कदाचन ।  

अनुकूलतया शक्यं समीपे त्वस्य वर्तितुम्  ॥  २।२६।२६  ॥   

नेति । तेन भरतेन । विशेषेण न भर्तव्या बन्धुसाधारण्येन भरणीयेत्यर्थः ।
अशनादिभरणं लक्ष्मणशत्रुघ्नभार्याभ्यां विशेषेण न काङ्क्षणीयमिति भावः ।
अनुकूलतया स्वजनसाधारणतया । शक्यं योग्यम्  ॥  २।२६।२६  ॥   

  

तस्मै दत्तं नृपतिना यौवराज्यं सनातनम् ।  

स प्रसाद्यस्त्वया सीते नृपतिश्च विशेषतः  ॥  २।२६।२७  ॥   

तदनुकूलाचरणं किमर्थमित्यत आह--तस्मा इति । नृपतिना दशरथेन  ॥  २।२६।२७  ॥   

  

अहं चापि प्रतिज्ञां तां गुरोः समनुपालयन् ।  

वनमद्यैव यास्यामि स्थिरा भव मनस्विनी  ॥  २।२६।२८  ॥   

याते च मयि कल्याणि वनं मुनिनिषेवितम् ।  

व्रतोपवासपरया भवितव्यं त्वया ऽनघे  ॥  २।२६।२९  ॥   

अहमिति । गुरोः दशरथस्य । स्थिरा भव मयि स्थिरानुरागा भवेत्यर्थः । तत्र
हेतुः मनस्विनीति । दृढमनस्केत्यर्थः  ॥  २।२६।२८२९  ॥   

  

काल्यमुत्थाय देवानां कृत्वा पूजां यथाविधि ।  

वन्दितव्यो दशरथः पिता मम नरेश्वरः  ॥  २।२६।३०  ॥   

काल्यमिति । काल्यम् अहर्मुखे । "प्रत्यूषोहर्मुखं काल्यम्" इत्यमरः  ॥ 
२।२६।३०  ॥   

  

माता च मम कौसल्या वृद्धा सन्तापकर्शिता ।  

धर्ममेवाग्रतः कृत्वा त्वत्तः सम्मानमर्हति  ॥  २।२६।३१  ॥   

मातेति । धर्ममेवाग्रतः कृत्वा, स्थिताया इति शेषः  ॥  २।२६।३१  ॥   

  

वन्दितव्याश्च ते नित्यं याः शेषा मम मातरः ।  

स्नेहप्रणयसम्भोगैः समा हि मम मातरः  ॥  २।२६।३२  ॥   

वन्दितव्या इति । स्नेहः प्रीतिः । प्रणयः सौहृदम् । "प्रणयः स्यात्परिचये
याच्ञायां सौहृदेपि च" इति वैजयन्ती । भोगः पालनम् । "भोगो राज्ये धने
सौख्ये पालनाभ्यवहारयोः" इति वैजयन्ती । मयि स्नेहादित्रयमविशेषेण
कुर्वन्ति, अतस्तास्तुल्यतया वन्द्या इति भावः  ॥  २।२६।३२  ॥   

  

भ्रातृपुत्रसमौ चापि द्रष्टव्यौ च विशेषतः ।  

त्वया भरतशत्रुघ्नौ प्राणैः प्रियतरौ मम  ॥  २।२६।३३  ॥   

भ्रातृपुत्रसमाविति । भ्रातृपुत्रसमौ भ्रात्रा पुत्रेण च समौ । प्राणैः
प्राणेभ्यः  ॥  २।२६।३३  ॥   

  

विप्रिपवयं न च कर्त्तव्यं भरतस्य कदाचन ।  

स हि राजा प्रभुश्चैव देशस्य च कुलस्य च  ॥  २।२६।३४  ॥   

विप्रियमिति । राजत्वेप्यप्रभुत्वमनियन्तृत्वं कस्यचित्सम्भवतीति
तद्व्यावृत्त्यर्थं प्रभुरित्युक्तम् । देशपतेरकुलपतित्वदर्शनादाह देशस्य च
कुलस्य चेति  ॥  २।२६।३४  ॥   

  

आराधिता हि शीलेन प्रयत्नैश्चोपसेविताः ।  

राजानः सम्प्रसीदन्ति प्रकुप्यन्ति विपर्यये  ॥  २।२६।३५  ॥   

आराधिता इति । शीलेन अकुटिलवृत्त्या । प्रयत्नैः आलस्यत्यागादिभिः ।
विपर्यये शीलाद्यभावे  ॥  २।२६।३५  ॥   

  

औरसानपि पुत्रान् हि त्यजन्त्यहितकारिणः ।  

समर्थान् सम्प्रगृह्णन्ति जनानपि नराधिपाः  ॥  २।२६।३६  ॥   

औरसानिति । जनान् अबन्धून्  ॥  २।२६।३६  ॥   

  

सा त्वं वसेह कल्याणि राज्ञः समनुवर्तिनी ।  

भरतस्य रता धर्मे सत्यव्रतपरायणा  ॥  २।२६।३७  ॥   

सा त्वमिति । सत्यव्रतम् अमोघव्रतम्  ॥  २।२६।३७  ॥   

  

अहं गमिष्यामि महावनं प्रिये त्वया हि वस्तव्यमिहैव भामिनि ।  

यथा व्यलीकं कुरुषे न कस्यचित्तथा त्वया कार्यमिदं वचो मम  ॥  २।२६।३८  ॥   

अहमिति । व्यलीकम् अप्रियम् । कस्यचिदपि जनस्य यथा व्यलीकं न कुरुषे तथा
त्वया वर्तितव्यम्, इदं मम वचश्च कार्यम् । अत्रैव स्थातव्यमिति मम वचश्च
कार्यमिति । यद्वा यथा कस्यचिदपि व्यलीकं न कुरुषे तथा इदमपि मम वचस्त्वया
कार्यमित्यर्थः  ॥  २।२६।३८  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे षड्विशः
सर्गः  ॥  २६  ॥   

इति श्रीगोविन्दराजविरचिते श्रीरामायणभूषणे पीताम्बराख्याने
अयोध्याकाण्डव्याख्याने षड्विंशः सर्गः  ॥  २६  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/2_ayodhyAkANDam/03-nirgamaH/026_sItA-rAmayorsaMvAdaH.md">
<details><summary><h3>शिरोमणी ...{Loading}...</h3></summary>



कौशल्यावृत्तमुक्त्वा रामवृत्तान्तं वर्णयन्नाह-- अभिवाद्येत्यादिभिः ।
धर्मिष्ठे वर्त्मनि मार्गे स्थितः रामः कौशल्यामभिवाद्य प्रणम्य वनं
संप्रस्थितः आसीदिति शेषः  ॥  २।२६।१  ॥   

  

मार्गवृत्तान्तं वर्णयन्नाह-- विराजयन्निति । राजसुतः
नित्यराजसुतत्वाक्रान्तः रामः नरैः रामदर्शनाकाङ्क्षिजनैः वृतं राजमार्गं
विराजयन् प्रकाशयन् सन् गुणवत्तया समाधिकरहितगुणविशिष्टत्वेन हेतुना जनस्य
हृदयानि आममन्थेव  ॥  २।२६।२  ॥   

  

वैदेहीगृहगमनमुपक्रमन्नाह-- वैदेहीति । तपस्विनी
सर्वविषयकनित्यज्ञानविशिष्टा वैदेही तत्सर्वं सवृत्तगमनं शुश्राव
तद्वनगमनमेव तस्याः हृदि आसीदिति शेषः । अत एव राज्याभिषेचनं हृदि नासीत्
 ॥  २।२६।३  ॥   

  

देवेति । कृतज्ञा देवादिप्रार्थनावेदित्री हृष्टचेतना राजधर्माणामभिज्ञा
तत्त्वज्ञात्री सा वैदेही देवकार्यं सूर्याद्याराधनं कृत्वा राजपुत्रं
प्रतीक्षते स्म  ॥  २।२६।४  ॥   

  

प्रेति । सुविभूषितं प्रहृष्टजनसंपूर्णं प्राप्तानन्दसखीजनविशिष्टं
स्ववेश्म स्वकीयं गृहं किंचिद्ध्रिया पित्राद्याज्ञापनमन्तरा इमां कथं सह
नेष्यामीति लज्जया अवाङ्मुखः न वाक् वचनं यस्मिन्तन्मुखं यस्य स रामः
प्रविवेश  ॥  २।२६।५  ॥   

  

अथेति । अथ रामकर्तृकवचनोच्चारणाभावहेतोः वेपमाना सीता समुत्पत्य
सम्यगुत्थाय चिन्ताव्याकुलितेन्द्रियं चिन्तया इमां कथं सह नयामीति विचारेण
व्याकुलितानि इन्द्रियाणि यस्य तमत एव
शोकसंतप्तमुक्तविचारहेतुकशोकाक्रान्तं पतिमपश्यत् । एतेन
सीतावियोगासहिष्णुत्वं राघवस्य सूचितम्  ॥  २।२६।६  ॥   

  

तामिति । धर्मात्मा परमधर्मप्रवर्तको राघवो रामः तां सीतां दृष्ट्वा तं
सीतानयनयुक्त्यभावमूलकसंभावितसीतावियोगजनितं शोकं सोढुं न शशाक
ततस्तस्माद्धेतोः विवृततां प्रातीतिकवर्णविशेषविशिष्टत्वं गतः प्राप्तः
आसीदिति शेषः  ॥  २।२६।७  ॥   

  

रामाभिप्रायविज्ञानहेतुकं सीताप्रश्नं वर्णयन्नाह-- विवर्णेति । अमर्षणं
वियोगदुःखासहिष्णुं तं रामं दृष्ट्वा दुःखाभिसंतप्ता
चेष्टालक्षिततद्दुःखजनितदुःखेनाभिसंतप्ता सीता आह । तद्वचनमेवाह हे प्रभो
इदानीमिदं वैवर्ण्यादिकं किं कथम्  ॥  २।२६।८  ॥   

  

अद्येति । हे राघव अद्येदानीं बार्हस्पतः बृहस्पतिदेवताकः श्रीमान्
कर्मारम्भकर्तृ़णां सकसलमृद्धिप्रापकः अत एव युक्तः अभिषेकयोग्यः पुष्यः
प्राज्ञैर्ब्राह्मणैः प्रोच्यते कथ्यते हर्षकालो ऽयमिति तात्पर्यम् त्वं तु
केन हेतुना दुर्मना असि  ॥  २।२६।९  ॥   

  

नेति । शतशलाकेन शलाकाशतविशिष्टेन जलफेननिभेन जलवृत्तिफेनसदृशेन सादृश्यं च
श्वेतत्वेन छत्रेण आवृतं वल्गु सुन्दरं वदनं न विराजते अत्र हेतुं वदेति
तात्पर्यम् एवमुत्तरेष्वपि तात्पर्यं बोध्यम्  ॥  २।२६।१०  ॥   

  

व्यजनाभ्यामिति । चन्द्रहंसप्रकाशाभ्यां मुख्याभ्यां च
चक्रवर्तिमात्रवृत्तिभ्यां व्यजनाभ्यां चामराभ्यामित्यर्थः । शतपत्रनिभे
कमलसदृशे ईक्षणे नेत्रे यस्मिंस्तत्तवाननं न वीज्यते  ॥  २।२६।११  ॥   

  

वाग्मिन इति । वाग्मिनः चतुराः  ॥  २।२६।१२  ॥   

  

नेति । क्षौद्रं मधुमूर्धाभिषिक्तस्य कृतसशिरःस्नानस्य तव मूर्ध्नि विधानतो
न ददति स्म  ॥  २।२६।१३  ॥   

  

न त्वामिति । श्रेणीमुख्याः परिषत्प्रधानाः पौरजानपदाः प्रकृतयः प्रजाः  ॥ 
२।२६।१४  ॥   

  

चतुर्भिरिति । वेगसंपन्नैः अतिवेगविशिष्टैः हयैर्युक्तः मुख्यः श्रेष्ठः
पुष्परथः प्रचुरपुष्पभूषितरथविशेषः किं न गच्छति  ॥  २।२६।१५  ॥   

  

नेति । सर्वलक्षणपूजितः सर्वसल्लक्षणसंपन्नः कृष्णमेघगिरिप्रभः
कृष्णमेघकृष्णगिर्युभयसदृशः श्रीमान् सर्वसंपत्तिहेतुः हस्ती प्रयाणे न
लक्ष्यते  ॥  २।२६।१६  ॥   

  

नचेति । काञ्चनचित्रं स्वर्णमयचित्रविशिष्टं भद्रासनं
कल्याणहेतुभूतासनविशेषं पुरस्कृत्य हस्ताग्रे धृत्वा यान्तं पुरस्सरं
भृत्यविशेषं न पश्यामि  ॥  २।२६।१७  ॥   

  

अभिषेक इति । तवाभिषेको यथा यथावदिदानीमसज्जः न सज्जते प्रसङ्गं न
प्राप्नोतीत्यर्थः । इदं यथावत्प्रसङ्गाप्रापणं किं किमर्थमित्यर्थः  ॥ 
२।२६।१८  ॥   

  

इतीवेति । इतीव अनेन प्रकारेण विलपन्तीं विविधपृच्छन्तीं तां सीतां
रघुनन्दनः प्रोवाच । तद्वचनमेवाह-- हे सीते तत्रभवान् पूज्यस्तातः पिता मां
वनं प्रव्राजयति । अत्रभवत्तत्रभवच्छब्दौ पूज्यार्थौ इति हलायुधे स्पष्टम्
 ॥  २।२६।१९  ॥   

  

प्रव्राजनमेव सकारणमाह-- कुले इत्यादिभिः । येन हेतुना अद्य मम आगतमिहागमनं
तत्क्रमेण श्रृणु । गतं तिरश्चीनमनूरुसारथेरितिवत् षष्ठी  ॥  २।२६।२०  ॥   

  

राज्ञेति । महावरौ वरे महत्वं त्वनिवार्यत्वेन  ॥  २।२६।२१  ॥   

  

तयेति । नृपस्य उद्यतः उद्योगो यस्मिन् तस्मिन्नभिषेके सज्जे प्रसक्ते सति
स समयः समयेन त्वद्याचितमवश्यं दास्यामीति शपथेन सहितः धर्मेण
प्रतिनिर्जितः धर्मवशीभूतः अतिधर्मनिष्ठ इत्यर्थः । मम पिता तया लब्धवरया
केकय्या प्रचोदितः प्रार्थित इत्यर्थः । आसीदिति शेषः । "समयाः
शपथाचारकालसिद्धान्तसंविदः" इत्यमरः  ॥  २।२६।२२  ॥   

  

तत्प्रार्थनमेवाह-- चतुर्दशेति । यौवराज्ये यौवराज्यसदृशे पालने इत्यर्थः
 ॥  २।२६।२३  ॥   

  

स इति । विजनं सज्जनसहितं वनं प्रस्थितः सः पित्राज्ञप्तो ऽहं त्वां
द्रष्टुमागतः तेन मत्प्रव्रजनेन हेतुना भरतस्य समीपे कदाचन समये ऽहं कथ्यः
श्लाघनीयः मद्गुणवर्णनं कर्तव्यमित्यर्थः । तेन मद्वियोगजनितातिदुःखं
भरतस्य न भविष्यतीति सूचितं तेन रामगुणानां सर्वतापशामकत्वं व्यञ्जितम्  ॥ 
२।२६।२४  ॥   

  

ननु प्राप्ताधिकारत्वाद्भरतो ऽपि प्रशंसनीय इत्यत आह-- ऋद्धीति । मम
ऋद्धियुक्ताः मत्प्रसादप्राप्तैश्चर्याः पुरुषाः परस्तवं स्वकीयातिस्तुतिं
न सहन्ते तस्माद्धेतोर्भरतस्य गुणाः अग्रतः भरतसमीपे न कत्थ्याः न
श्लाघनीयाः  ॥  २।२६।२५  ॥   

  

अहमिति । तेन पूर्वोक्तहेतुना कदाचन भरतागमनसमये अहं विशेषेण
सर्वविशिष्टत्वेन रूपेण अनुवक्तव्यः कथनीयः तस्य प्रतिकूलं
नाचरणीयमित्याह-- तस्य भरतस्य समीपे अनुकूलतया वर्तितुं शक्यं त्वयेति शेषः
। "अहं ते नानुवक्तव्यो विशेषेण कदाचन" इति प्राचीनः पाठः । कतकेन दर्शित
इति भट्टाः  ॥  २।२६।२६  ॥   

  

अनुकूलवर्तने हेतुं वदन्नाह-- तस्मै इति । तस्मै भरताय यौवराज्यं
यौवराज्यसदृशं सः यौवराज्यसदृशदाता  ॥  २।२६।२७  ॥   

  

अहमिति । स्थिरीभव मद्वियोगहेतुकानवस्थितिं न प्राप्नुहीत्यर्थः  ॥  २।२६।२८
 ॥   

  

यात इति । याते गते सति  ॥  २।२६।२९  ॥   

  

कल्यमिति । कल्यं प्रातः न नरेश्वरो राजा  ॥  २।२६।३०  ॥   

  

मातेति । वृद्धा ज्ञानवयोभ्यामधिका संतापकर्षिता मद्वियोगहेतुकसंतापं
प्राप्ता धर्ममेवाग्रतः कृत्वा अनुसृत्येत्यर्थः सन्मानं सत्कृतिम्  ॥ 
२।२६।३१  ॥   

  

वन्दितव्या इति । शेषाः कौशल्यातिरिक्ताः वन्दितव्याः । तत्र हेतुः मम
स्नेहप्रणयसंभोगैः स्नेहः अतिप्रीतिः प्रणयो ऽतिसौहार्दं भोगः पालनं तैः
समाः कौशल्यासदृश्यः "प्रणयः स्यात्परिचये याच्ञायां  

सौहृदे ऽपि च । भोगे राजधने सौख्ये पालनाभ्यवहारयोः" इति वैजयन्ती  ॥ 
२।२६।३२  ॥   

  

भ्रात्रिति । मम प्राणैः प्रियतरौ भरतशत्रुघ्नौ भ्रातृपुत्रसमौ त्वया
द्रष्टव्यौ  ॥  २।२६।३३  ॥   

  

विप्रियमिति । विप्रियं विरुद्धं नैव कर्तव्यम् । तत्र हेतुः राजा च
पालकत्वेन राजसदृशः । च इवार्थे  ॥  २।२६।३४  ॥   

  

जानकीसमीपवर्तिजनान्शिक्षयन्नाह-- आराधिता इति । शीलेन तदनुकूलस्वाचरणेन
आराधिताः स्वेप्सितधर्मपालकत्वसिद्धिं प्राप्ताः प्रयत्नैः
तदपेक्षितसाधकव्यापारैः उपसेविताः तद्व्यापारजनितसुखं प्राप्ताः राजानः
संप्रसीदन्ति  ॥  २।२६।३५  ॥   

  

राजधर्ममाह-- औरसानिति । अहितकारिणः पुत्रानपि त्यजन्ति जनान्
संबन्धशून्यजन्तूनपि समर्थाननुकूलकारिणः संप्रगृह्णन्ति स्वीकुर्वन्ति  ॥ 
२।२६।३६  ॥   

  

सेति । धर्मे प्रजापालने रता प्रीता भरतस्य समनुवर्तिनी अनुकूला
त्वमिहायोध्यायां राज्ञो दशरथस्य समीपे वसे  ॥  २।२६।३७  ॥   

  

ननु त्वया सहैव गमिष्यामीत्यत आह-- अहमिति । हे प्रिये अहं महावनं
गमिष्यामि वने महत्त्वं त्वद्गमनायोग्यत्वेन अतस्त्वया इहैव वस्तव्यम् । इह
वासे हेत्वन्तरमपीत्याह-- यथा येन प्रकारेण व्यलीकमप्रियं
कस्यचिन्मत्पित्रादेः न कुरुषे तथैव त्वया कार्यम् सदैवेति शेषः । इदं मम
वचः उक्तिः एतेन त्वद्गमने मत्पित्रादीनां दुःखाधिक्यं भविष्यतीति सूचितं
तेन त्वत्कर्तृकगमनमनुचितमिति सूचितम्  ॥  २।२६।३८  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे षड्विंशः
सर्गः  ॥  २।२६  ॥   

  

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/2_ayodhyAkANDam/03-nirgamaH/026_sItA-rAmayorsaMvAdaH.md">
<details><summary><h3>तिलकम् ...{Loading}...</h3></summary>



धर्मिष्ठे ऽतिशयेन धर्मवति  ॥  २।२६।१  ॥   

  

आममन्थ क्षोभयति स्म । तत्र हेतुर्गुणवत्ता  ॥  २।२६।२  ॥   

  

तत्सर्वं वनगमनवृत्तान्तम् । तस्याश्च तस्यास्तु हृदि तदेव
यौवराज्याभिषेचनं स्थितमभूदिति शेषः  ॥  २।२६।३  ॥   

  

देवकार्यं देवपूजाम् । देवकार्यकरणे हेतुः कृतज्ञत्वं राजधर्माभिज्ञत्वं च
। देवैरेवं राज्यप्रदानोपकृतत्वेन कृतज्ञतया तत्पूजा  ॥  २।२६।४  ॥   

  

ह्रिया सीतायै कथमिदमन्याय्यं स्वमातापितृकृतं कथयामीति लज्जायावाङ्मुख इव
 ॥  २।२६।५  ॥   

  

वेपमाना भर्तुगतहर्षत्वावाङ्मुखत्वादिदर्शनात्कम्पमाना  ॥  २।२६।६  ॥   

  

सोढुं गूढं कर्तुम् । शोकमन्येषां प्राकृतानां शोकजनकं वस्तु
शोकरूपकार्याजनकं कर्तुं न शशाक । ततस्तदनन्तरं स शोकस्तच्छोकजनकं वस्तु
विवृततां प्रकटकार्यत्वं गतः, यद्वा स रामो विवृताभिप्रायं गतः ।
शुद्धमुक्तस्वभावो ऽपि
मायाख्यप्रकृत्यवतारसीतासांनिध्यादुद्बुद्धाविक्षिपशक्तिरिव जात इत्यर्थः ।
अनेन हि नाठ्येन प्रियाया अग्रे न किंचित्पुंसो गोप्यमिति लोकव्यवहारो
दर्शितः  ॥  २।२६।७  ॥   

  

प्रस्विन्नं प्राप्तदुःखजस्वेदम् अमर्षणं शोकधारणाक्षममिव । यत्तु सीताया
दुःखेन कथमेष कालं नयिष्यतीति धिया दुःखित इति विवर्णवदनत्वादिकमिति
तदनुचितं, भगवति कथमपि दुःखासंबन्धात्तादृशधियो ऽप्यभावाच्च । "व्यसनेषु
मनुष्याणां भृशं भवति दुःखितः" इत्यादावपि दुःखित इवेत्येवार्थ इति ममाभाति
 ॥  २।२६।८  ॥   

  

बार्हस्पतो बृहस्पतिदेवताकः युक्तः चन्द्रेणेति शेषः । युक्तस्तेन
पुष्येणाभिषेक इति ब्राह्मणैः प्रोच्यते इत्यन्वयः । तज्जन्यसंतोषं विहाय
दुर्मनाः केनासि  ॥  २।२६।९ ॥   

  

शतं शलाका यस्मिंश्छत्रे तेन छत्रेणावृत्तः सन्निभिविराजत इति योजना ।
वल्गु सुन्दरम्  ॥  २।२६।१०  ॥   

  

व्यजनाभ्यां वालव्यजनाभ्याम् । शतपत्रं पद्मं तत्समेक्षणम्  ॥  २।२६।११,१२
 ॥   

  

क्षौद्रं च दधि च तीर्थोदकमिश्रितमिति शेषः । मूर्धाभिषिक्तस्य
शिरःस्नातस्य  ॥  २।२६।१३  ॥   

  

श्रेणीमुख्याः परिषन्मुख्याः, सर्वत्र तत्कुत इति शेषः  ॥  २।२६।१४  ॥   

  

पुष्परथो लीलागमनप्रयोजनो रथः न तु युद्धार्ह इत्यर्थः । तादृग्रथो
निर्जिगमिषो राज्ञो ऽग्रे भवति तस्मिन्सत्यामिच्छायामारोहति नो चेदग्रतो
गच्छति  ॥  २।२६।१५  ॥   

  

हस्ती कृष्णमेघप्रभो गिरिप्रभश्च  ॥  २।२६।१६  ॥   

  

भद्रासनं पुरस्कृत्य पूजायुक्तं यथा भवति तथा गृहीत्वा यान्तं ते पुरः
सरमग्रगं सेवकं न पश्यामि  ॥  २।२६।१७  ॥   

  

यदाभिषेकः सज्ज इदानीं तस्मिन्नेवैतस्मिन्वर्तमानकाल उक्तराजचिह्नाभावो
मुखवर्णश्चापूर्वः कदाप्यननुभूतो हर्षकाले हर्षाभावश्चेतीदं किमित्यर्थः  ॥ 
२।२६।१८  ॥   

  

विलपन्तीं दुःखेन भाषमाणाम् । तत्रभवान्पूज्यः । तातो दशरथः ।
अत्रभवत्तत्रभवच्छब्दौ पूज्यार्थौ  ॥  २।२६।१९  ॥   

  

उत्कटाप्रियश्रवणेन सीताया अत्यन्तमोहो मा भूदिति विविधगुणकीर्तनेन
संबोधयति कुले इत्यादि । येन क्रमेण हेतुनेदं प्रव्राजनमागतं तच्छृणु  ॥ 
२।२६।२०,२१ ॥   

  

नृपेणोद्यते प्रस्ताविते ममाभिषेके सज्जे सति तयाद्य स समयः प्राचीनो
वरसङ्केतः प्रचोदितः प्रवर्तितः । तेन प्रवर्तनेन राजा धर्मेण धर्ममार्गेण
प्रतिनिर्जितः  

स्ववशः कृतः  ॥  २।२६।२२  ॥   

  

अस्तु प्रकृते किं तत्राह चतुर्दशेत्यादि । पित्रा
वरनिर्जितपितृनियोगेनाद्यवरपालनरूपेण भरतश्च द्वितीयवरपालनरूपपितृनियोगेन
यौवराज्ये नियोजितः मयेति शेषः । ज्येष्ठाज्ञां विना तस्य तल्लाभासंभवात्
 ॥  २।२६।२३  ॥   

  

अथ सीताया गृहे ऽवस्थितौ सुखजनकबुद्धिरुपदिश्यते भरतस्येत्यादिना । न
कत्थ्यो न श्लाघनीयः  ॥  २।२६।२४  ॥   

  

ते प्रसिद्धा मम गुणाः  ॥  २।२६।२५  ॥   

  

"अहं ते नानुवक्तव्यो विशेषेण कदाचन" इति प्राचीनः पाठः कतकेन दर्शितः ।
अहमस्मत्स्वरूपं ते त्वया विशेषेण विशिष्य कदाचन कदापि नानुवक्तव्यः
सखीभिर्वार्ताप्रसङ्ग इति शेषः । भरतस्याग्रत इत्यनुकर्षः । तत्र हेतुः
अनुकूलतयेति । मत्स्वरूपवर्णनं च तस्य प्रतिकूलमिति भावः । "नापि त्वं तेन
भर्तव्या विशेषेण कदाचन" इत्याधुनिकपाठस्तु न तथा चमत्कारी विशेषेण न
भर्तव्या किंतु बन्धुसाधारण्येनेत्यर्थे ऽनुकूलतयेत्युत्तरार्धस्य
तथोपयोगाभावात्  ॥  २।२६।२६  ॥   

  

तदनुकूलाचरणं किमर्थमत आह तस्मा इति । नृपतिना दशरथेन स त्वया विशेषतः
प्रसाद्यः । चो हेतौ यतो नृपतिः  ॥  २।२६।२७,२८  ॥   

  

याते गते  ॥  २।२६।२९  ॥   

  

कल्यमुषसि  ॥  २।२६।३०  ॥   

  

त्वयि गते त्वन्मातुर्नमस्कारेण किं फलं सति तु त्वत्प्रतिकूल्याकरणे
तत्फलमिति चेत्तत्राह-- धर्ममेवाग्रतः कृत्वा धर्म एव तत्फलं मुख्यं बुद्धौ
कृत्वा तत्संमानः कार्य इति भावः  ॥  २।२६।३१  ॥   

  

स्नेहेन मातृत्वप्रयुक्तेन । प्रणयेन प्रकृष्टः स्नेहः प्रणयः । संभोगः
सेवा अन्नपानादिविशेषप्रदानम्  ॥  २।२६।३२  ॥   

  

भ्रात्रा पुत्रेण च समौ प्राणैः प्राणेभ्यः प्रियतरौ  ॥  २।२६।३३,३४  ॥   

  

विपर्यये शीलादिविपर्यये  ॥  २।२६।३५  ॥   

  

जनान्प्राकृतान् संबन्धलेशहीनानिति यावत्  ॥  २।२६।३६,३७  ॥   

  

यथा कस्यचिन्मद्वचसो व्यलीकं व्यलोकत्वमनृतत्वं न कुरुषे तथेदमपि मे वचः
कार्यम् अनुष्ठेयमित्यर्थः । वचसो ऽनृतत्वकरणं चाननुष्ठाने भवति  ॥  २।२६।३८
 ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे षड्विशः सर्गः  ॥  २।२६  ॥   

  

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/2_ayodhyAkANDam/03-nirgamaH/026_sItA-rAmayorsaMvAdaH.md">
<details><summary><h3>द्राविडपाठः ...{Loading}...</h3></summary>



  
अभिवाद्य च कौसल्यां रामः सम्प्रस्थितो वनम्।  
कृतस्वस्त्ययनो मात्रा धर्मिष्ठे वर्त्मनि स्थितः ॥ 2.26.1 ॥   
विराजयन् राजसुतो राजमार्गं नरैर्वृतम्।  
हृदयान्याममन्थेव जनस्य गुणवत्तया ॥ 2.26.2 ॥   
वैदेही चापि तत्सर्वं न शुश्राव तपस्विनी।  
तदेव हृदि तस्याश्च यौवराज्याभिषेचनम् ॥ 2.26.3 ॥   
देवकार्यं स्वयं कृत्वा कृत्ज्ञा हृष्टचेतना।  
अभिज्ञा राजधर्माणां राजपुत्रं प्रतीक्षते ॥ 2.26.4 ॥   
प्रविवेशाथ रामस्तु स्वं वेश्म सुविभूषितम्।  
प्रहृष्टजनसम्पूर्णं ह्रिया किञ्चिदवाङ्मुखः ॥ 2.26.5 ॥   
अथ सीता समुत्पत्य वेपमाना च तं पतिम्।  
अपश्यत् शोकसन्तप्तं चिन्ताव्याकुलितेन्द्रियम् ॥ 2.26.6 ॥   
तां दृष्ट्वा सह धर्मात्मा न शशाक मनोगतम्।  
तं शोकं राघवः सोढुं ततो विवृततां गतः ॥ 2.26.7 ॥   
विवर्णवदनं दृष्ट्वा तं प्रस्विन्नममर्षणम्।  
आह दुःखाभिसन्तप्ता किमिदानीमिदं प्रभो ॥ 2.26.8 ॥   
अद्य बार्हस्पतः श्रीमानुक्तः पुष्यो नु राघव।  
प्रोच्यते ब्राह्मणैः प्राज्ञैः केन त्वमसि दुर्मनाः ॥ 2.26.9 ॥   
न ते शतशलाकेन जलफेननिभेन च।  
आवृतं वदनं वल्गु छत्रेणापि विराजते ॥ 2.26.10 ॥   
व्यजनाभ्यां च मुख्याभ्यां शतपत्रनिभेक्षणम्।  
चन्द्रहंसप्रकाशाभ्यां वीज्यते न तवाननम् ॥ 2.26.11 ॥   
वाग्ग्मिनो वन्दिनश्चापि प्रहृष्टास्त्वां नरर्षभ।  
स्तुवन्तो नात्र दृश्यन्ते मङ्गलैः सूत मागधाः ॥ 2.26.12 ॥   
न ते क्षौद्रं च दधि च ब्राह्मणा वेदपारगाः।  
मूर्ध्नि मूर्द्धाभिषिक्तस्य दधति स्म विधानतः ॥ 2.26.13 ॥   
न त्वां प्रकृतयः सर्वाः श्रेणीमुख्याश्च भूषिताः।  
अनुव्रजितुमिच्छन्ति पौरजानपदास्तथा ॥ 2.26.14 ॥   
चतुर्भिर्वेगसम्पन्नैर्हयैः काञ्चनभूषितैः।  
मुख्यः पुष्यरथो युक्ताः किं न गच्छति तेऽग्रतः ॥ 2.26.15 ॥   
न हस्ती चाग्रतः श्रीमांस्तव लक्षणपूजितः।  
प्रयाणे लक्ष्यते वीर कृष्णमेघगिरिप्रभः ॥ 2.26.16 ॥   
न च काञ्चनचित्रं ते पश्यामि प्रियदर्शन।  
भद्रासनं पुरस्कृत्य यातं वीरपुरस्कृतम् ॥ 2.26.17 ॥   
अभिषेको यथा सज्जः किमिदानीमिदं तव।  
अपूर्वो मुखवर्णश्च न प्रहर्षश्च लक्ष्यते ॥ 2.26.18 ॥   
इतीव विलपन्तीं तां प्रोवाच रघुनन्दनः।  
सीते तत्रभवांस्तातः प्रव्राजयति मां वनम् ॥ 2.26.19 ॥   
कुले महति सम्भूते धर्मज्ञे धर्मचारिणि।  
श्रृणु जानकि येनेदं क्रमेणाभ्यागतं मम ॥ 2.26.20 ॥   
राज्ञा सत्यप्रतिज्ञेन पित्रा दशरथेन च।  
कैकेय्यै मम मात्रे तु पुरा दत्तौ महावरौ ॥ 2.26.21 ॥   
तयाऽद्य मम सज्जेऽस्मिन्नभिषेके नृपोद्यते।  
प्रचोदितः स समयो धर्मेण प्रतिनिर्जितः ॥ 2.26.22 ॥   
पित्रा मे भरतश्चापि यौवराज्ये नियोजितः।  
सोऽहं त्वामागतो द्रष्टुं प्रस्थितो विजनं वनम् ॥ 2.26.23 ॥   
भरतस्य समीपे तु नाहं कथ्यः कदाचन ॥ 2.26.24 ॥   
ऋद्धियुक्ता हि पुरुषा न सहन्ते परस्तवम्।  
तस्मान्न ते गुणाः कथ्या भरतस्याग्रतो मम ॥ 2.26.25 ॥   
नापि त्वं तेन भर्तव्या विशेषेण कदाचन।  
अनुकूलतया शक्यं समीपे त्वस्य वर्तितुम् ॥ 2.26.26 ॥   
तस्मै दत्तं नृपतिना यौवराज्यं सनातनम्।  
स प्रसाद्यस्त्वया सीते नृपतिश्च विशेषतः ॥ 2.26.27 ॥   
अहं चापि प्रतिज्ञां तां गुरोः समनुपालयन्।  
वनमद्यैव यास्यामि स्थिरा भव मनस्विनी ॥ 2.26.28 ॥   
याते च मयि कल्याणि वनं मुनिनिषेवितम्।  
व्रतोपवासपरया भवितव्यं त्वयाऽनघे ॥ 2.26.29 ॥   
काल्यमुत्थाय देवानां कृत्वा पूजां यथाविधि।  
वन्दितव्यो दशरथः पिता मम नरेश्वरः ॥ 2.26.30 ॥   
माता च मम कौसल्या वृद्धा सन्तापकर्शिता।  
धर्ममेवाग्रतः कृत्वा त्वत्तः सम्मानमर्हति ॥ 2.26.31 ॥   
वन्दितव्याश्च ते नित्यं याः शेषा मम मातरः।  
स्नेहप्रणयसम्भोगैः समा हि मम मातरः ॥ 2.26.32 ॥   
भ्रातृपुत्रसमौ चापि द्रष्टव्यौ च विशेषतः।  
त्वया भरतशत्रुघ्नौ प्राणैः प्रियतरौ मम ॥ 2.26.33 ॥   
विप्रिपवयं न च कर्त्तव्यं भरतस्य कदाचन।  
स हि राजा प्रभुश्चैव देशस्य च कुलस्य च ॥ 2.26.34 ॥   
आराधिता हि शीलेन प्रयत्नैश्चोपसेविताः।  
राजानः सम्प्रसीदन्ति प्रकुप्यन्ति विपर्यये ॥ 2.26.35 ॥   
औरसानपि पुत्रान् हि त्यजन्त्यहितकारिणः।  
समर्थान् सम्प्रगृह्णन्ति जनानपि नराधिपाः ॥ 2.26.36 ॥   
सा त्वं वसेह कल्याणि राज्ञः समनुवर्तिनी।  
भरतस्य रता धर्मे सत्यव्रतपरायणा ॥ 2.26.37 ॥   
अहं गमिष्यामि महावनं प्रिये त्वया हि वस्तव्यमिहैव भामिनि।  
यथा व्यलीकं कुरुषे न कस्यचित्तथा त्वया कार्यमिदं वचो मम ॥ 2.26.38 ॥   

</details>
</div>
