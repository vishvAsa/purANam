+++
title = "०२१ वसिष्ठवचनाद् रामप्रेषणम्"
title_english = "021 Ire of sage vishvamitra vashiShTha appeases dasharatha"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_1/Kanda_1_BK-021-Vasistavachanath_Rama_Preshanam.mp3"></div>

<div class="js_include collapsed" newlevelforh1="2" title="IITK" unfilled url="/purANam/rAmAyaNam/audIchya-pAThaH/iitk/1_bAlakANDam/03-vishvAmitra-sevA/021_vasiShThavachanAd_rAmapreShaNam.md">
<details><summary><h2>IITK ...{Loading}...</h2></summary>

On king Dasaratha's refusal to accede to his request, Viswamitra gets
enraged.



### श्लोकः
#### मूलम्
तच्छ्रुत्वा वचनं तस्य स्नेहपर्याकुलाक्षरम्।  
समन्युः कौशिको वाक्यं प्रत्युवाच महीपतिम्॥1.21.1॥

#### शब्दार्थः
तस्य king Dasaratha's, स्नेहपर्याकुलाक्षरम् affectionfilled confused letters, तत् वचनम् those words, श्रुत्वा having heard, कौशिकः Visvamitra, समन्युः with anger, महीपतिम् addressing  the king, वाक्यम् words, प्रत्युवाच replied.

#### आङ्ग्लानुवादः
Out of affection towards his son, his (king Dasaratha's) plea to Viswamitra was full of contradiction. And on hearing the king, enraged Viswamitra repliedः



### श्लोकः
#### मूलम्
पूर्वमर्थं प्रतिश्रुत्य प्रतिज्ञां हातुमिच्छसि।  
राघवाणामयुक्तोऽयं कुलस्यास्य विपर्ययः॥1.21.2॥

#### शब्दार्थः
पूर्वम् formerly, अर्थम् object or thing, प्रतिश्रुत्य having promised, प्रतिज्ञाम् that promise, हातुम् to break, इच्छसि your are desirous, अयं विपर्ययः in contrariety (breach of vow), राघवाणाम्  Raghu's, अस्य कुलस्य in the race of, अयुक्तः improper.

#### आङ्ग्लानुवादः




### श्लोकः
#### मूलम्
यदीदं ते क्षमं राजन् गमिष्यामि यथाऽगतम्।  
मिथ्याप्रतिज्ञः काकुत्स्थ सुखीभव सबान्धवः॥1.21.3॥

#### शब्दार्थः
राजन् O King, इदम् this act of yours, ते to you, क्षमं यदि if appropriate, यथाऽगतम् from where I have come, गमिष्यामि I shall go, काकुत्स्थ OScion of the race of Kakutstha, मिथ्याप्रतिज्ञः proving false to your promise, सबान्धवः along with your relatives, सुखीभव be happy.

#### आङ्ग्लानुवादः
O king, if this act of yours is appropriate to you, I will go back (to the places) where from I came. O scion of the race of kakutstha, you have proved false to your promise. Live happily with your relatives".



### श्लोकः
#### मूलम्
तस्य रोषपरीतस्य विश्वामित्रस्य धीमतः।  
चचाल वसुधा कृत्स्ना विवेश च भयं सुरान्॥1.21.4॥

#### शब्दार्थः
धीमतः of the wise, तस्य विश्वामित्रस्य that Visvamitra's, रोषपरीतस्य seized of wrath, कृत्स्ना entire, वसुधा earth, चचाल had shaken, सुरान् devatas, भयम् fear,  विवेश gripped.

#### आङ्ग्लानुवादः
At the sight of the wise sage Viswamitra seized of wrath, the entire earth shook and  devatas were gripped in fear.



### श्लोकः
#### मूलम्
त्रस्तरूपं तु विज्ञाय जगत्सर्वं महानृषिः।  
नृपतिं सुव्रतो धीरो वसिष्ठो वाक्यमब्रवीत्॥1.21.5॥

#### शब्दार्थः
सुव्रतः adherent of ascetic practices, धीरः steadfast in his duty, महान् ऋषिः great Rishi, वसिष्ठः Vasishta, सर्वम् जगत् entire world, त्रस्तरूपम् freightened form, विज्ञाय knowing, नृपतिम् addressing the king, वाक्यम् these words, अब्रवीत् saidः

#### आङ्ग्लानुवादः
Great Vasishta, an adherent of ascetic practices and steadfast (to duty), seeing that the entire world frightened addressed the king, sayingः



### श्लोकः
#### मूलम्
इक्ष्वाकूणां कुले जातस्साक्षाद्धर्म इवापरः।  
धृतिमान् सुव्रतः श्रीमान्नधर्मं हातुमर्हसि॥1.21.6॥

#### शब्दार्थः
इक्ष्वाकूणां कुले in the line of  Ikshvaku, जातः born, साक्षात् truely, अपरः another, धर्मः इव god of righteousness (personified), धृतिमान् firm, सुव्रतः observing excellent vows, श्रीमान् auspicious one, धर्मम् virtuousness, हातुम् to abandon, न अर्हसि you are not fit.

#### आङ्ग्लानुवादः
"Born in the line of Ikshvaku, you are a veritable the second god of righteousness, firm adherent of vows auspicious and virtuous. It is not right on your part to abandon your  
promise.



### श्लोकः
#### मूलम्
त्रिषु लोकेषु विख्यातो धर्मात्मा इति राघव।  
स्वधर्मं प्रतिपद्यस्व नाधर्मं वोढुमर्हसि॥1.21.7॥

#### शब्दार्थः
राघव O Dasaratha, धर्मात्मा इति as righteousminded, त्रिषु लोकेषु in three worlds, विख्यातः, reputed, स्वधर्मम् your own duty, प्रतिपद्यस्व observe, अधर्मम् unjust act, वोढुम् to endure, न अर्हसि not worthy of you.

#### आङ्ग्लानुवादः
O Dasaratha you are reputed in the three worlds as righteousminded. Do your own  
duty. Do not follow an unjust act which is unworthy of respect.



### श्लोकः
#### मूलम्
संश्रुत्यैवं करिष्यामीत्यकुर्वाणस्य राघव।  
इष्टापूर्तवधो भूयात्तस्माद्रामं विसर्जय॥1.21.8॥

#### शब्दार्थः
राघव O Dasaratha, एवं करिष्यामि इति I shall do so, संश्रुत्य having promised, अकुर्वाणस्य for one who does not fulfill, इष्टापूर्तवधः भूयात् destruction of merits earned through pious acts of sacrifice and other charitable acts, तस्मात् for that reason, रामम् Rama, विसर्जय send him.

#### आङ्ग्लानुवादः
O Dasaratha, a promise made and not kept amounts to destruction of merits earned through previous pieties. Therefore send Rama (with him).



### श्लोकः
#### मूलम्
कृतास्त्रमकृतास्त्रं वा नैनं शक्ष्यन्ति राक्षसाः।  
गुप्तं कुशिकपुत्रेण ज्वलनेनामृतं यथा॥1.21.9॥

#### शब्दार्थः
कृतास्त्रम् trained in the use of arms, अकृतास्त्रं वा or untrained,  कुशिकपुत्रेण by Viswamitra, गुप्तम् protected, एनम् this Rama, ज्वलनेन by flaming fire, अमृतं यथा like divine nectar, राक्षसाः rakshasas, न शक्ष्यन्ति will not be able to compete.

#### आङ्ग्लानुवादः
Trained or not in the use of arms, as long as Rama is protected by Viswamitra, just as nectar is protected by the flaming firegod rakshasas will not be able to compete with him.



### श्लोकः
#### मूलम्
एष विग्रहवान् धर्म एष वीर्यवतां वरः।  
एष बुध्याऽधिको लोके तपसश्च परायणम्॥1.21.10॥

#### शब्दार्थः
एषः Visvamitra, विग्रहवान् embodiment, धर्मः righteousness, एषः Visvamitra, वीर्यवताम् of those possessing prowess, वरः excellent, एषः Visvamitra, बुध्या in intellect, लोके in this world, अधिकः surpasses, तपसः in asceticism, परायणम् last resort (supreme refuge).

#### आङ्ग्लानुवादः
This (Viswamitra) is an embodiment of righteousness and unsurpassed among the powerful. None can excel him in intellect in this world. He is the supreme refuge in  
austerity.



### श्लोकः
#### मूलम्
एषोऽस्त्रान् विविधान्वेत्ति त्रैलोक्ये सचराचरे।  
नैनमन्यः पुमान्वेत्ति न च वेत्स्यन्ति केचन॥1.21.11॥

#### शब्दार्थः
एषः this one, विविधान् various kinds of, अस्त्रान् weapons, वेत्ति knows, सचराचरे among all animate and inanimate beings, त्रैलोक्ये in three words, अन्यः पुमान् no other man, एनं न वेत्ति does not know him, केचन none, न वेत्स्यन्ति are not going to know about him in future.

#### आङ्ग्लानुवादः
This Viswamitra knows the use of various kinds of weapons which no one knows among the animate and the inanimate in the three worlds. Nor will any one even know in future.



### श्लोकः
#### मूलम्
न देवा नर्षयः केचिन्नासुरा न च राक्षसाः।  
गन्धर्वयक्षप्रवरास्सकिन्नरमहोरगाः॥1.21.12॥

#### शब्दार्थः
देवाः devatas, न(वेत्स्यन्ति) will not be able to know how to use weapons, ऋषयः rishis, केचित् न none knows, असुराः nor asuras, राक्षसाः न nor rakshasas, सकिन्नरमहोरगाः along with kinnaras or mighty serpants, गन्धर्वयक्षप्रवराः nor gandharvas nor best of yakshas.

#### आङ्ग्लानुवादः
No gods nor sages nor asuras in rakshasas nor kinnaras nor mighty serpents nor  
gandharvas nor the best of yakshas (will be able to know)



### श्लोकः
#### मूलम्
सर्वास्त्राणि भृशाश्वस्य पुत्राः परमधार्मिकाः।  
कौशिकाय पुरा दत्ता यदा राज्यं प्रशासति॥1.21.13॥

#### शब्दार्थः
भृशाश्वस्य Bhrisasva's, परमधार्मिकाः highly virtuous, पुत्राः sons, सर्वास्त्राणि they also, यदा when, पुरा formerly, राज्यम् kingdom, प्रशासति ruling, कौशिकाय for Viswamitra, दत्ताः were given.

#### आङ्ग्लानुवादः
All these weapons were given to Viswamitra by Bhrisasva's highly virtuous sons while  
he was ruling the kingdom.



### श्लोकः
#### मूलम्
तेऽपि पुत्रा भृशाश्वस्य प्रजापतिसुतासुताः।  
नैकरूपा महावीर्या दीप्तिमन्तो जयावहाः॥1.21.14॥

#### शब्दार्थः
प्रजापतिसुतासुताः grand sons of Prajapati, भृशाश्वस्य Bhrisasva's, पुत्राः sons, तेऽपि as the weapons, नैकरूपाः of diverse forms, महावीर्याः highly energetic, दीप्तिमन्तः full of glory, जयावहाः bring victory.

#### आङ्ग्लानुवादः
Grandsons (daughter's sons) of Prajapati, they (these weapons) are in diverse forms, highly energetic and full of glory they bring victory.



### श्लोकः
#### मूलम्
जया च सुप्रभा चैव दक्षकन्ये सुमध्यमे।  
ते सुवातेऽस्त्रशस्त्राणि शतं परमभास्वरम्॥1.21.15॥

#### शब्दार्थः
जया च Jaya, सुप्रभा च and Suprabha, सुमध्यमे of slender waists, दक्षकन्ये the two daughters of Daksha, ते they, अस्त्रशस्त्राणाम् of Astras and Shastras(weapons for striking and throwing arms and missiles), परमभास्वरम् effulgent, शतम् one hundred, सुवाते gave birth  
to sons (named as Samharas).

#### आङ्ग्लानुवादः
Jaya and Suprabha of slender waists are the two daughters of Daksha. They gave  birth to one hundred effulgent sons known as astras and shastras.



### श्लोकः
#### मूलम्
पञ्चाशतं सुतान् लेभे जया नाम परान् पुरा।  
वधायासुरसैन्यानाममेयान् कामरूपिणः॥1.21.16॥

#### शब्दार्थः
पुरा formerly, जया नाम named Jaya, असुरसैन्यानाम् for asura army, वधाय for the destruction, अमेयान् immeasurable prowess, कामरूपिणः possessing power of changing forms at free will, वरान् boon, पञ्चाशतम् fifty, सुतान् sons, लेभे obtained.

#### आङ्ग्लानुवादः
Formerly Jaya, for the destruction of the army of asuras gave birth to fifty sons by virtue of a boon. They  possess immeasurable power of changing forms at will.



### श्लोकः
#### मूलम्
सुप्रभाऽजनयच्चापि पुत्रान्पञ्चाशतं पुनः।  
संहारान्नामदुर्धर्षान् दुराक्रामान् बलीयसः॥1.21.17॥

#### शब्दार्थः
सुप्रभापि Suprabha also, दुर्धर्षान् unassailable, दुराक्रमान् invincible, बलीयसः morepowerful, संहारान् नाम Samhara by name पुनः still, पञ्चाशतम् fifty, पुत्रान् sons, अजनयत्  gave birth.

#### आङ्ग्लानुवादः
Suprabha gave birth to another fifty sons named Samharas who are unassailable,  invincible and more powerful.



### श्लोकः
#### मूलम्
तानि चास्त्राणि वेत्त्येष यथावत्कुशिकात्मजः।  
अपूर्वाणां च जनने शक्तो भूयस्स धर्मवित्॥1.21.18॥

#### शब्दार्थः
एषः कुशिकात्मजः this Visvamitra, तानि अस्त्राणि these weapons, यथावत् very well, वेत्ति knows, धर्मवित् virtuous, सः भूयः he also, अपूर्वाणाम् of new weapons, जनने च in creation, शक्तः capable.

#### आङ्ग्लानुवादः
Viswamitra is well conversant with these weapons. Being virtuous, he is capable of creating new weapons also.



### श्लोकः
#### मूलम्
एवं वीर्यो महातेजा विश्वामित्रो महायशाः।  
न रामगमने राजन् संशयं कर्तुमर्हसि॥1.21.19॥

#### शब्दार्थः
महातेजाः highly effulgent, महायशाः highly renowned, विश्वामित्रः Visvamitra, एवं वीर्यः has  such prowess, राजन् O King, रामगमने to send Rama, संशयम् doubt, कर्तुम् to entertain, नार्हसि it is not proper for you.

#### आङ्ग्लानुवादः
Such is the prowess of Viswamitra who is a highly effulgent and highly renowned  sage. O King in sending Rama, you need not entertain any doubt.



### श्लोकः
#### मूलम्
तेषां निग्रहणे शक्तस्स्वयं च कुशिकात्मजः।  
तव पुत्रहितार्थाय त्वामुपेत्याभियाचते॥1.21.20॥

#### शब्दार्थः
कुशिकात्मजः son of Kusika, स्वयं च by himself, तेषाम् of those rakhsasas, निग्रहणे in  repressing, शक्तः capable, तव your, पुत्रहितार्थाय welfare of your son, त्वाम् you, उपेत्य having reached, अभि याचते begs.

#### आङ्ग्लानुवादः
Son of Kusika, even though capable of repressing those rakhsasas by himself, it is for the welfare of your son that he is here requesting you to spare him".



### श्लोकः
#### मूलम्
इति मुनिवचनात्प्रसन्नचित्तो  
रघुवृषभस्तु मुमोद भास्वराङ्गः।  
गमनमभिरुरोच राघवस्य  
प्रथितयशाः कुशिकात्मजाय बुध्या॥1.21.21॥

#### शब्दार्थः
रघुवृषभः the foremost of Raghus, इति in this manner, मुनिवचनात् by the words of sage Vasishta, प्रसन्नचित्तः with composed mind, भास्वराङ्गः has a shining body, मुमोद well pleased, प्रथितयशाः one with manifested fame, कुशिकात्मजाय for Visvamitra, राघवस्य गमनम् for taking Rama, बुध्या with his mind, अभिरुरोच consented.

#### आङ्ग्लानुवादः
Satisfied in his mind at the words of the sage (Vasishta), the full one among the Raghus' (Dasaratha) one with wide reputation, his frame shining gave his cheerful  
consent to the son of Kusika for Rama's departure.  

### समाप्तिः
 श्रीमद्रामायणे वाल्मीकीय आदिकाव्ये बालकाण्डे एकविंशस्सर्गः॥  
Thus ends the twentyfirst sarga of Balakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="2" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/1_bAlakANDam/03-vishvAmitra-sevA/021_vasiShThavachanAd_rAmapreShaNam.md">
<details><summary><h2>भूषणम् ...{Loading}...</h2></summary>



तच्छ्रुत्वा वचनं तस्य स्नेहपर्याकुलाक्षरम् ।  

समन्युः कौशिको वाक्यं प्रत्युवाच महीपतिम्  ॥  १।२१।१  ॥   

एवं रामप्रेषणवृत्तान्तव्याकुलं राजानं वसिष्ठः प्रतिबोधयति एकविंशे
तच्छ्रुत्वेति । स्नेहेन पुत्रस्नेहेन पर्याकुलानि स्खलन्ति अक्षराणि
यस्मिन्  ॥  १।२१।१  ॥   

  

पूर्वमर्थं प्रतिश्रुत्य प्रतिज्ञां हातुमिच्छसि ।  

राघवाणामयुक्तो ऽयं कुलस्यास्य विपर्ययः  ॥  १।२१।२  ॥   

पूर्वमिति । अर्थं प्रार्थितार्थम् । अयं विपर्ययः प्रतिज्ञाहानिः,
राघवाणामस्य कुलस्यायुक्तः  ॥  १।२१।२  ॥   

  

यदीदं ते क्षमं राजन् गमिष्यामि यथा गतम् ।  

मिथ्याप्रतिज्ञः काकुत्स्थ सुखी भव सबान्धवः  ॥  १।२१।३  ॥   

यदीदमिति । इदं प्रतिज्ञातान्यथाकरणम् । सुखीभवेति व्यङ्ग्योक्तिः  ॥ 
१।२१।३  ॥   

  

तस्य रोषपरीतस्य विश्वामित्रस्य धीमतः ।  

चचाल वसुधा कृत्स्ना विवेश च भयं सुरान्  ॥  १।२१।४  ॥   

तस्येति । रोषपरीतस्येति षष्ठी सप्तम्यर्थे । भयं पूर्वं
कोपेनान्यथाकृतजगदयमद्य किं करिष्यतीति भयम्  ॥  १।२१।४  ॥   

  

त्रस्तरूपं स विज्ञाय जगत्सर्वं महानृषिः ।  

नृपतिं सुव्रतो धीरो वसिष्ठो वाक्यमब्रवीत्  ॥  १।२१।५  ॥   

त्रस्तेति । त्रस्तरूपम् अतिशयेन त्रस्तम् । प्रशंसायां रूपप् । धीरः
धीमान्  ॥  १।२१।५  ॥   

  

इक्ष्वाकूणां कुले जातः साक्षाद्धर्म इवापरः ।  

धृतिमान् सुव्रतः श्रीमान्न धर्मं हातुमर्हसि  ॥  १।२१।६  ॥   

इक्ष्वाकूणामिति । त्वमिति शेषः  ॥  १।२१।६  ॥   

  

त्रिषु लोकेषु विख्यातो धर्मात्मा इति राघवः ।  

स्वधर्मं प्रतिपद्यस्व नाधर्मं वोढुमर्हसि  ॥  १।२१।७  ॥   

त्रिष्विति । धर्मात्मा इतीत्यत्र वाक्ये संहिता ऽनित्या । स्वधर्मं
प्रतिश्रुतनिर्वाहरूपम्  ॥  १।२१।७  ॥   

  

संश्रुत्यैवं करिष्यामीत्यकुर्वाणस्य राघव  

इष्टापूर्तवधो भूयात्तस्माद्रामं विसर्जय  ॥  १।२१।८  ॥   

संश्रुत्येति । एवं करिष्यामीति संश्रुत्य तथा ऽकुर्वाणस्येत्यर्थः ।
इष्टमश्वमेधान्तो यागः । पूर्तं वाप्यादिनिर्माणम् । तदुक्तं
"वापीकूपतडागादिप्रतिष्ठासेतुबन्धनम् । अन्नप्रदानमारामः पूर्तमित्यभिधीयते
 ॥ " इति तयोर्वधः निष्फलत्वम्  ॥  १।२१।८  ॥   

  

कृतास्त्रमकृतास्त्रं वा नैनं शक्ष्यन्ति राक्षसाः ।  

गुप्तं कुशिकपुत्रेण ज्वलनेनामृतं यथा  ॥  १।२१।९  ॥   

कृतेति । कृतास्त्रं शिक्षितास्त्रं न शक्ष्यन्ति धर्षितुमिति शेषः ।
ज्वलनेन अग्निचक्रेण । ऽअमृतमग्निचक्रेण सुरक्षितम्ऽ इति भारते व्यक्तम्  ॥ 
१।२१।९  ॥   

  

एष विग्रहवान् धर्म एष वीर्यवतां वरः ।  

एष बुद्ध्याधिको लोके तपसश्च परायणम्  ॥  १।२१।१०  ॥   

राज्ञो भयनिवृत्तये विश्वामित्रमाहात्म्यमाह एष इति । परायणं परमस्थानम् ।
एतत्सदृशः को ऽपि तपस्वी नास्तीत्यर्थः  ॥  १।२१।१०  ॥   

  

एषो ऽस्त्रान् विविधान् वेत्ति त्रैलोक्ये सचराचरे ।  

नैनमन्यः पुमान् वेत्ति न च वेत्स्यन्ति केचन  ॥  १।२१।११  ॥   

एष इति । अस्त्रानिति पुँल्लिङ्गत्वमार्षम् । सचराचर इत्यनेन सामस्त्यं
गम्यते । एनम् एतदवगतमस्त्रसमूहम्  ॥  १।२१।११  ॥   

  

न देवा ऋषयः केचिन्नासुरा न च राक्षसाः ।  

गन्धर्वयक्षप्रवराः सकिन्नरमहोरगाः  ॥  १।२१।१२  ॥   

केचनेत्युक्तं प्रपञ्चयति न देवा इति  ॥  १।२१।१२  ॥   

  

सर्वास्त्राणि कृशाश्वस्य पुत्राः परमधार्मिकाः ।  

कौशिकाय पुरा दत्ता यदा राज्यं प्रशासति  ॥  १।२१।१३  ॥   

सर्वाविदितं कथमयं वेत्तीत्यत्राह सर्वेति । कृशाश्वः प्रजापतिष्वेकः ।
परमधार्मिकाः परमधर्मनिष्ठाः, पापिनमस्पृशन्त इत्यर्थः । दत्ताः कृशाश्वेन
। प्रशासति प्रशास्ति, अयमिति शेषः  ॥  १।२१।१३  ॥   

  

ते ऽपि पुत्राः कृशाश्वस्य प्रजापतिसुतासुताः ।  

नैकरूपा महावीर्या दीप्तिमन्तो जयावहाः  ॥  १।२१।१४  ॥   

पितृप्राशस्त्यमुक्त्वा मातृप्राशस्त्यमाह ते ऽपीति । प्रजापतिः दक्षः ।
तस्य सुतयोः कन्ययोः सुताः  ॥  १।२१।१४  ॥   

  

जया च सुप्रभा चैव दक्षकन्ये सुमध्यमे ।  

ते सुवाते ऽस्त्रशस्त्राणि शतं परमभास्वरम्  ॥  १।२१।१५  ॥   

के प्रजापतिसुते ? तत्राह जया चेति । सुवाते असुवाताम् । शस्त्राणि
विशसनकर्तृ़णि । परमभास्वरमिति शताभिप्रायेणैकवचनम्  ॥  १।२१।१५  ॥   

  

पञ्चाशतं सुताँल्लेभे जया नाम परान् पुरा ।  

वधायासुरसैन्यानाममेयान् कामरूपिणः  ॥  १।२१।१६  ॥   

का कत्यसूयतेत्यत्राह पञ्चाशतमिति । अमेयान् अपरिच्छेद्यवैभवान्  ॥  १।२१।१६
 ॥   

  

सुप्रभाजनयच्चापि सुतान् पञ्चाशतं पुनः ।  

संहारान्नाम दुर्द्धर्षान् दुराक्रमान् बलीयसः  ॥  १।२१।१७  ॥   

सुप्रभेति । संहारान् अन्वर्थसंहारसञ्ज्ञान् । दुर्द्धर्षान्
परैरभिभवितुमशक्यान् । दुराक्रामान् अमोघानित्यर्थः  ॥  १।२१।१७  ॥   

  

तानि चास्त्राणि वेत्त्येष यथावत् कुशिकात्मजः ।  

अपूर्वाणां च जनने शक्तो भूयस्य धर्मवित्  ॥  १।२१।१८  ॥   

तानीति । यथावत् कार्त्स्न्येन अपूर्वाणामस्त्राणाम्, सः विदितसकलास्त्रः
 ॥  १।२१।१८  ॥   

  

एवंवीर्यो महातेजा विश्वामित्रो महायशाः ।  

न रामगमने राजन् संशयं गन्तुमर्हसि  ॥  १।२१।१९  ॥   

तेषां निग्रहणे शक्तः स्वयं च कुशिकात्मजः ।  

तव पुत्रहितार्थाय त्वामुपेत्याभियाचते  ॥  १।२१।२०  ॥   

एवमिति श्लोकद्वयं स्पष्टम्  ॥  १।२१।१९,२०  ॥   

  

इति मुनिवचनात् प्रसन्नचित्तो रघुवृषभश्च मुमोद भास्वराङ्गः ।  

गमनमभिरुरोच राघवस्य प्रथितयशाः कुशिकात्मजाय बुद्ध्या  ॥  १।२१।२१  ॥   

इत्यार्षे श्रीरामायणे वाल्मीकीये आदिकाव्ये बालकाण्डे एकविंशः सर्गः  ॥  २१
 ॥   

इतीति । भास्वराङ्गः भासनशीलः, प्रसन्नमुख इति यावत् । मुमोद मुमुदे ।
व्यत्ययात्परस्मैपदम् । राघवस्य गमनमभिरुरोच राघवं कुशिकात्मजाय दातुं
बुद्ध्या चिन्तयदिति उपस्कार्यम् । पूर्ववत्पुष्पिताग्रावृत्तम्  ॥  १।२१।२१
 ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने एकविंशः सर्गः  ॥  २१  ॥   

  



</details>
</div>
<div class="js_include collapsed" newlevelforh1="2" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/1_bAlakANDam/03-vishvAmitra-sevA/021_vasiShThavachanAd_rAmapreShaNam.md">
<details><summary><h2>शिरोमणी ...{Loading}...</h2></summary>



राजवचनश्रवणानन्तरकालिकं वृत्तमाह तदिति । स्नेहपर्याकुलाक्षरं
परमप्रीतिहेतुकसङ्कलिताक्षरविशिष्टं तस्य दशरथस्य तद्रामगमनाभावप्रतिपादकं
वचनं श्रुत्वा समन्युः क्रोधविशिष्टः कौशिकः महीपतिं दशरथं प्रत्युवाच  ॥ 
१।२१।१  ॥   

  

तदुक्तिमाह पूर्वमित्यादिभिः । पूर्वमर्थं याचितं प्रतिश्रुत्य दास्यामीति
प्रतिज्ञाय प्रतिज्ञां हातुं त्यक्तुं त्वमिच्छसि । अयं प्रतिज्ञात्यागः
राघवाणां कुलस्य राघवकुलोद्भवस्य अयुक्तः अनुचितः । तत्र हेतुः यतः
प्रतिज्ञात्यागादस्य तव विपर्ययः मिथ्यावादित्वं स्यात् । एतेन
सत्यवादिकुले ऽयं मिथ्यावादी उत्पन्नः इति तवाकीर्तिर्भवितेति सूचितम् ।
तेन ऽसम्भावितस्य चाकीर्तिर्मरणादतिरिच्यतेऽ इत्यादिन्यायेनातिदुःखं
भवितेति बोधितम्  ॥  १।२१।२  ॥   

  

यदीति । हे राजन् यदीदमकीर्त्तिजनितं दुःखं ते तव क्षमं सह्यं तर्हि
यथागतमागतमनतिक्रम्य गमिष्यामि । राममगृहीत्वैव स्वाश्रमं यास्यामीत्यर्थः
। हे काकुत्स्थ मिथ्याप्रतिज्ञः सबान्धवः बान्धवसहितः सुखी भव । एतेन
सत्यप्रतिज्ञत्वत्यागे ते दुःखमेव भविष्यतीति ध्वनितम् । तेन रामं देहीति
बोधितम्  ॥  १।२१।३  ॥   

  

तस्येति । रोषपरीतस्य क्रोधयुक्तस्य धीमतः धैर्यविशिष्टस्य विश्वामित्रस्य
कृत्स्ना निखिला वसुधा पृथिवी चचाल चकम्पे । अत एव सुरान्भयं विवेश । एतेन
विश्वामित्रस्य प्रभावातिशयः सूचितः । तेनास्मन्मित्रीभूतदशरथोपरि कोपे
ऽस्मदुपरि अपि विश्वामित्रकोपो भविष्यतीति देवभये हेतुः सूचितः । चशब्दो
हेत्वर्थे । पृथिव्याः कम्पनं पृथिव्यभिमानिदेवभियेति बोध्यम् । धीमत
इत्यनेन राज्ञे भयदानार्थमेव कोपवत्ताप्रीतिः, नतु वास्तवः कोप इति
ध्वनितम्  ॥  १।२१।४  ॥   

  

त्रस्तेति । महान् ईश्वरेश्वरपूज्यः ऋषिः सर्वज्ञः सुव्रतः
ईश्वरेश्वररामोपदेशरूपव्रतविशिष्टः धीरः निश्चलचित्तः स वसिष्ठः सर्वं जगत्
त्रस्तरूपं विज्ञाय वाक्यमब्रवीत्  ॥  १।२१।५  ॥   

  

तद्वाक्यमेवाह इक्ष्वाकूणामित्यादिभिः । इक्ष्वाकूणां कुले जातः
प्रादुर्भूतः, अत एव अपरः सर्वश्रेष्ठः साक्षात् प्रत्यक्षो धर्म इव,
धृतिमान् धैर्यविशिष्टः, अत एव सुव्रतः अत्यक्तव्यसङ्कल्पविशिष्टः
सत्यप्रतिज्ञ इत्यर्थः अत एव श्रीमान् सर्वसम्पत्तिविशिष्टः त्वं धर्मं
नित्यसत्यप्रतिज्ञत्वरूपं स्वस्वभावं हातुं त्यक्तुं नार्हसि योग्योसि ।
धर्माधिक्यं बोधयितुं तत्तया निर्देशः  ॥  १।२१।६  ॥   

  

निषेधमुखेन धर्मः स्वीकर्त्तव्य इत्युक्त्वा एव तदत्र विधिमुखेनाह
त्रिष्विति । त्रिषु ऊर्ध्वाधोमध्येषु लोकेषु धर्मात्मा इति विख्यातः राघवः
रघुकुलप्रादुर्भूतः स्वधर्मं नित्यसत्यप्रतिज्ञत्वरूपं स्वस्वभावं
प्रतिपद्यस्व संस्मर । अतः अधर्मं
नित्यसत्यप्रतिज्ञत्वरूपस्वस्वभावविरोधिस्वभावं वोढुमङ्गीकर्त्तुं नार्हसि
 ॥  १।२१।७  ॥   

  

संश्रुत्येति । हे राघव रघुकुलप्रादुर्भूत दशरथ एवं करिष्यामीति संश्रुत्य
प्रतिज्ञाय अकुर्वाणस्य प्रतिज्ञातार्थमकुर्वतस्तव इष्टापूर्त्तवधः
इष्टमश्वमेधपर्यन्तयागः आपूर्त्तं वापीकूपतडागादिनिर्माणं तयोर्वधः
निष्फलत्वं भूयात्स्यात् । तस्मान्निष्फलत्वभयाद्रामं विसर्जय प्रेषय ।
ऽप्रतिश्रुत्य करिष्येति उक्तं वाक्यमकुर्वतःऽ इति भट्टसम्मतः पाठः ।
करिष्येति सन्धिरार्ष इति तैरुक्तम्  ॥  १।२१।८  ॥   

  

रामदानावश्यकत्वमुक्त्वा रामो राक्षसान् जेतेति बोधयन्नाह कृतास्त्रमिति ।
कृतास्त्रं शिक्षितास्त्रोपलक्षितास्त्रशस्त्रमकृतास्त्रं वा कुशिकपुत्रेण
विश्वामित्रेण गुप्तं  

रक्षितमेनं रामं स्ववशीकर्त्तुमिति शेषः । राक्षसाः न शक्ष्यन्ति । तत्र
दृष्टान्तः ज्वलनेनाग्निचक्रेण गुप्तममृतं यथा अमृतस्य अग्निचक्ररक्षितत्वं
भारते व्यक्तम् । कृतास्त्रमकृतास्त्रं वेत्यनेन रामस्य नित्यकृतास्त्रत्वं
ध्वनितम्  ॥  १।२१।९  ॥   

  

विश्वामित्रकोपाभासनिवृत्तये तन्माहात्म्यं बोधयन्नाह एष इत्यादिभिः । एषः
विश्वामित्रः विग्रहवान् शरीरधारी धर्मः, एषः वीर्यवतां वरः श्रेष्ठः, एषः
विद्याधिकः, तपसः परायणं च । एतेन सर्वऋषिभ्यः अयं विशेषऋषिरिति
व्यतिरेकालङ्कारो व्यक्तः  ॥  १।२१।१०  ॥   

  

एष इति । सचराचरे चराचरसहिते त्रैलोक्ये विविधानस्त्रान् एषः विश्वामित्रो
वेत्ति । अन्यः मदतिरिक्तः पुमान् एवं वर्णितगुणविशिष्टं न वेत्ति । अत एव
न केचन वेत्स्यन्ति । आगमशास्त्रस्यानित्यत्वादिडभावः । चो हेतौ ।
अस्त्रानिति लिङ्गव्यत्यय आर्षः । किञ्च एनं
विश्वामित्रज्ञानविषयीभूतास्त्रशस्त्रसमूहमन्यो विश्वामित्रभिन्नः पुमान् न
वेत्ति । अन्यत्समानम्  ॥  १।२१।११  ॥   

  

वेदनकर्त्तृत्वाभाववतः विशिष्य बोधयन्नाह नेति । देवादयो न विदन्तीत्यर्थः
। नर्षय इति पाठान्तरम्  ॥  १।२१।१२  ॥   

  

विश्वामित्रस्य देवाद्यवेद्यशस्त्रादिवेदितृत्वे कारणं बोधयन्नाह
सर्वास्त्राणीति । सर्वास्त्राणि  

परमधार्मिकाः अधर्मसंसर्गशून्याः कृशाश्वस्य प्रजापतेः पुत्राः पुत्रत्वं
प्राप्तास्ते सर्वे यदायं विश्वामित्रो राज्यं प्रशासति तदा कौशिकाय
विश्वामित्राय पुरा पूर्वं प्रथममित्यर्थः, दत्ताः शिवेनेति शेषः । प्रथमं
विश्वामित्राय दत्ता इत्यनेन तत्काले तद्देवाद्यविद्यमानत्वं ध्वनितम् ।
तेन ऋषेः परममहत्वं व्यक्तम् । गणकार्यस्यानित्यत्वात् शपो लुगभावः  ॥ 
१।२१।१३  ॥   

  

ऋषिमहत्त्वद्योतनाय तदस्त्राणां महत्वं द्योतयन्नाह ते ऽपीति । नैकरूपाः
विलक्षणानेकरूपविशिष्टाः महावीर्याः परमपराक्रमवन्तः दीप्तिमन्तः
अतिप्रकाशविशिष्टाः अत एव जयावहाः विजयप्रापकाः प्रजापतिसुतासुताः
प्रजापतेर्दक्षस्य ये सुते कन्ये तयोः सुताः प्रादुर्भूताः
शस्त्रास्त्रसमूहाः कृशाश्वस्य प्रजापतेः पुत्राः आसन्निति शेषः ।
अपिर्हेतौ  ॥  १।२१।१४  ॥   

  

अस्त्रसङ्ख्यां तन्मातृनाम च बोधयन्नाह जयेति । सुमध्यमे दक्षकन्ये जया
सुप्रभा च परमभास्वरमतिप्रकाशविशिष्टशतमस्त्राणि शस्त्राणि च सुवाते ।
वर्त्तमानसामीप्ये इति भूते लट् । परमभास्वरमित्येकवचनं शतापेक्षया  ॥ 
१।२१।१५  ॥   

  

विभज्य तत्तत्सुतान्प्रदर्शयन्नाह पञ्चाशतमिति द्वाभ्याम् । असुरसैन्यानां
वधाय वरान् श्रेष्ठानमेयानपरिमेयप्रभावान् कामरूपिणः
अभीप्सितरूपधारणसमर्थान् पञ्चाशतं सुतान् जयानाम दक्षकन्या पुरा पूर्वं
लेभे । ऽअप्रमेयानरूपिणःऽ इति भट्टसम्मतः पाठः  ॥  १।२१।१६  ॥   

  

सुप्रभेति । दुर्धर्षानतिप्रगल्भान्दुराक्रमान् शत्रुभिः
पराभवितुमशक्यान्बलीयसः अतिबलविशिष्टान् संहारान्नाम पञ्चाशतं सुतान् पुनः
अनन्तरमेव सुप्रभापि दक्षसुता अजनयत । अपिशब्द एवार्थे । संहारानिति
अन्वर्थसञ्ज्ञया असुरसंहारार्थमेतेषामपि जन्मेति ध्वनितम्  ॥  १।२१।१७  ॥   

  

तानिति । धर्मविदेषः कुशिकात्मजः विश्वामित्रः तानि शतमस्त्राणि
यथावद्वेत्ति एव । चकारेण अन्यान्यपि दिव्यान्यस्त्राणि वेत्ति ।
अपूर्वाणां विलक्षणास्त्राणां जनने उत्पादने भूयोत्यन्तं शक्तः समर्थश्च  ॥ 
१।२१।१८  ॥   

  

तत्प्रभाववर्णनमुपसंहरन्नाह तेनेति । हे राघव मुनिमुख्यस्य सर्वज्ञस्य अत
एव महात्मनः सर्वपूज्यस्वरूपस्यास्य विश्वामित्रस्य तेन हेतुना भूतं
भूतकालकं भव्यं भविष्यत्कालकं च किञ्चिदविदितं नैव अपिरेवार्थे
क्रियाविशेषणं वा  ॥  १।२१।१९  ॥   

(कालिकमिति भाति ।)  

एवमिति । हे राजन् । महायशाः महातेजाः विश्वामित्रः यतः एवंवीर्यः
वर्णितप्रभावविशिष्टः ततः रामगमने रामप्रेषणे संशयं गन्तुं प्राप्तुं त्वं
नार्हसि  ॥  १।२१।२०  ॥   

  

इदानीं त्वदनुग्रहार्थमेव एतदागमनमिति बोधयन्नाह तेषामिति । कुशिकात्मजः
विश्वामित्रः यद्यपि तेषां राक्षसानां निग्रहणे स्वयं शक्तः समर्थस्तथापि
तव पुत्रहितार्थाय त्वामुपेत्य प्राप्य अभियाचते । चशब्दो यद्यपीत्यर्थे ।
पुत्रहितार्थायेत्युक्त्या सकलां स्वविद्यामस्मै समर्पयितेति ध्वनितम्  ॥ 
१।२१।२१  ॥   

  

इतीति । इत्यनेन प्रकारेण मुनिवचनाद्वसिष्ठोक्त्या प्रसन्नचित्तः अत एव
भास्वरः अतिप्रभाविशिष्टः प्रथितयशा अतियशस्वी रघुवृषभः रघुकुलश्रेष्ठः
मुमोद मुमुदे । अत एव कुशिकात्मजाय कुशिकात्मजं प्रसादयितुं राघवस्य रामस्य
गमनं बुद्ध्या अभिरुरोच स्वीचकार  ॥  १।२१।२२  ॥   

  

इति श्रीमद्वाल्मीकीयरामायणव्याख्याने रामायणशिरोमणौ एकविंशः सर्गः  ॥  २१
 ॥   

  

  



</details>
</div>
<div class="js_include collapsed" newlevelforh1="2" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/1_bAlakANDam/03-vishvAmitra-sevA/021_vasiShThavachanAd_rAmapreShaNam.md">
<details><summary><h2>तिलकम् ...{Loading}...</h2></summary>



तदिति । स्नेहेन पुत्रस्नेहेन पर्याकुलानि गद्गदान्यक्षराणि
यस्मिंस्तत्तस्य वचनं श्रुत्वेत्यन्वयः  ॥  १।२१।१  ॥   

  

अयं विपर्ययः प्रतिज्ञाहानिरूपो राघवाणामयुक्तः । यतो ऽयमस्य कुलस्य
विपर्ययो नाशः । विपर्ययपदावृत्तिर्बोध्या  ॥  १।२१।२  ॥   

  

यदिदं प्रतिज्ञाहानिरूपं क्षमम् युक्तम् । इदं तत्फलं च यदि क्षमं सह्यं
तदा यथागतं गमिष्यामि । मिथ्यावादी त्वं सुहृद्वृतः सुखी भवेति
विपरीतलक्षणयोक्तिः  ॥  १।२१।३  ॥   

  

धीमत इत्यत्र रोषं दृष्ट्वेति शेषः । जगदन्यथाकरणसमर्थो ऽयमद्य क्रुद्धः
किं करिष्यतीति देवानां भयम्  ॥  १।२१।४  ॥   

  

त्रस्तरूपमतिशयेन त्रस्तम् । जगत् त्रैलोक्यम्  ॥  १।२१।५  ॥   

  

साक्षाद्धर्म इव । इवशब्द एवार्थे । दृढारोपं रूपकमिदम्  ॥  १।२१।६  ॥   

  

स्वधर्मम् सत्यप्रतिज्ञत्वम्  ॥  १।२१।७  ॥   

  

इष्टमश्वमेधान्तयागः, आपूर्तं वापीकूपादिनिर्माणम्, तद्वधस्तत्फलनाशः ।
भूयाद्भवेत् । भविष्यतीति यावत् । करिष्ये इति प्रतिश्रुत्य प्रतिज्ञाय ।
सन्धिरार्षः । उक्तं वाक्यमकुर्वतो ऽननुतिष्ठतः  ॥  १।२१।८  ॥   

  

कृतास्त्रम् शिक्षितास्त्रम् । शक्ष्यन्ति सहिष्यन्ते । प्रधर्षयितुमिति
शेषो वा । अग्निना रक्षितममृतमिवेत्युपमा । अनेन पुत्रविपत्तिभीत्यपनयः  ॥ 
१।२१।९  ॥   

  

न केवलं विश्वामित्रकृतसंरक्षणेनैव रामस्य दुर्धर्षत्वम्, किन्तु स्वतो
ऽपीत्याह रामविश्वामित्रयोः श्लिष्टवर्णनेन एष इति । एष रामो
विश्वामित्रश्च । रामपक्षे विद्याधिकः सहजज्ञानशक्तिः । तपसो मननादेः
परायणं प्राप्यः । विश्वामित्रपक्षे तपस आश्रयः  ॥  १।२१।१०  ॥   

  

रामपक्षे ऽन्यः पुमान् । अविद्यावृतः पुमानित्यर्थः । विश्वामित्रपक्ष
एनमस्त्रगणम्  ॥  १।२१।११,१२  ॥   

  

ननु देवाद्यनवगतसर्वास्त्रप्राप्तिर्ऋषेः कथमित्यत आह सर्वेति । कृशाश्वः
प्रजापतिष्वेकः । "परमधार्मिकाः" इति पाठे परमधार्मिकप्रतिष्ठावन्तः
इत्यर्थः । एतेनापि दुर्लभत्वं ध्वनितम् । दत्ताः । शिवेनेति शेषः ।
प्रशासति । प्रशास्ति स्मेत्यर्थः । शबार्षः  ॥  १।२१।१३  ॥   

  

अस्त्राणां मातृप्राशस्त्यमप्याह ते ऽपीति । प्रजापतिसुते दक्षकन्ये तयोः
सुताः । नैकरूपा अनेकरूपाः  ॥  १।२१।१४  ॥   

  

ते सूते । सुवाते इत्यर्थः । शस्त्राणि परविशसनकर्तृ़णि  ॥  १।२१।१५  ॥   

  

वराञ्श्रेष्ठान् । अप्रमेयान्गुणेयत्तया ऽपरिच्छेद्यान् । अरूपिणो
ऽदृश्यमानरूपान्  ॥  १।२१।१६  ॥   

  

संहारानन्वर्थसंहारनामकान् । दुर्धर्षान्परैः सोढुमशक्यान् । दुराक्रामान्
। दीर्घआर्षः । दुराक्रामानमोघान्  ॥  १।२१।१७  ॥   

  

अपूर्वाणाम् । अस्त्रविद्याविशेषाणामिति शेषः  ॥  १।२१।१८२०  ॥   

  

वस्तुतो रक्षोनिग्रहे शक्तो ऽपि विश्वामित्रस्त्वत्पुत्रानुग्रहायैवं तं च
याचत इत्याह तेषामिति । हितमतिरहस्यानन्यदुर्लभानेकविद्याप्रदानादिरूपम्  ॥ 
१।२१।२१  ॥   

  

मुमोदेति परस्मैपदमार्षम् । चस्त्वर्थः प्रसन्नचित्त इत्युत्तरं योज्यः ।
राघवस्य रामस्य । कुशिकात्मजाय रामं दातुम् । बुद्ध्या । अचिन्तयदिति शेषः
 ॥  १।२१।२२  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये बालकाण्डे
एकविंशः सर्गः  ॥  २१  ॥   

  



</details>
</div>
<div class="js_include collapsed" newlevelforh1="2" title="द्राविडपाठः" unfilled url="/purANam/rAmAyaNam/drAviDapAThaH/1_bAlakANDam/03-vishvAmitra-sevA/021_vasiShThavachanAd_rAmapreShaNam.md">
<details><summary><h2>द्राविडपाठः ...{Loading}...</h2></summary>


तच्छ्रुत्वा वचनं तस्य स्नेहपर्याकुलाक्षरम्।  
समन्युः कौशिको वाक्यं प्रत्युवाच महीपतिम् ॥ 1.21.1 ॥   
पूर्वमर्थं प्रतिश्रुत्य प्रतिज्ञां हातुमिच्छसि।  
राघवाणामयुक्तोऽयं कुलस्यास्य विपर्ययः ॥ 1.21.2 ॥   
यदीदं ते क्षमं राजन् गमिष्यामि यथा गतम्।  
मिथ्याप्रतिज्ञः काकुत्स्थ सुखी भव सबान्धवः ॥ 1.21.3 ॥   
तस्य रोषपरीतस्य विश्वामित्रस्य धीमतः।  
चचाल वसुधा कृत्स्ना विवेश च भयं सुरान् ॥ 1.21.4 ॥   
त्रस्तरूपं स विज्ञाय जगत्सर्वं महानृषिः।  
नृपतिं सुव्रतो धीरो वसिष्ठो वाक्यमब्रवीत् ॥ 1.21.5 ॥   
इक्ष्वाकूणां कुले जातः साक्षाद्धर्म इवापरः।  
धृतिमान् सुव्रतः श्रीमान्न धर्मं हातुमर्हसि ॥ 1.21.6 ॥   
त्रिषु लोकेषु विख्यातो धर्मात्मा इति राघवः।  
स्वधर्मं प्रतिपद्यस्व नाधर्मं वोढुमर्हसि ॥ 1.21.7 ॥   
संश्रुत्यैवं करिष्यामीत्यकुर्वाणस्य राघव इष्टापूर्तवधो भूयात्तस्माद्रामं विसर्जय ॥ 1.21.8 ॥   
कृतास्त्रमकृतास्त्रं वा नैनं शक्ष्यन्ति राक्षसाः।  
गुप्तं कुशिकपुत्रेण ज्वलनेनामृतं यथा ॥ 1.21.9 ॥   
एष विग्रहवान् धर्म एष वीर्यवतां वरः।  
एष बुद्ध्याधिको लोके तपसश्च परायणम् ॥ 1.21.10 ॥   
एषोऽस्त्रान् विविधान् वेत्ति त्रैलोक्ये सचराचरे।  
नैनमन्यः पुमान् वेत्ति न च वेत्स्यन्ति केचन ॥ 1.21.11 ॥   
न देवा ऋषयः केचिन्नासुरा न च राक्षसाः।  
गन्धर्वयक्षप्रवराः सकिन्नरमहोरगाः ॥ 1.21.12 ॥   
सर्वास्त्राणि कृशाश्वस्य पुत्राः परमधार्मिकाः।  
कौशिकाय पुरा दत्ता यदा राज्यं प्रशासति ॥ 1.21.13 ॥   
तेऽपि पुत्राः कृशाश्वस्य प्रजापतिसुतासुताः।  
नैकरूपा महावीर्या दीप्तिमन्तो जयावहाः ॥ 1.21.14 ॥   
जया च सुप्रभा चैव दक्षकन्ये सुमध्यमे।  
ते सुवातेऽस्त्रशस्त्राणि शतं परमभास्वरम् ॥ 1.21.15 ॥   
पञ्चाशतं सुताँल्लेभे जया नाम परान् पुरा।  
वधायासुरसैन्यानाममेयान् कामरूपिणः ॥ 1.21.16 ॥   
सुप्रभाजनयच्चापि सुतान् पञ्चाशतं पुनः।  
संहारान्नाम दुर्द्धर्षान् दुराक्रमान् बलीयसः ॥ 1.21.17 ॥   
तानि चास्त्राणि वेत्त्येष यथावत् कुशिकात्मजः।  
अपूर्वाणां च जनने शक्तो भूयस्य धर्मवित् ॥ 1.21.18 ॥   
एवंवीर्यो महातेजा विश्वामित्रो महायशाः।  
न रामगमने राजन् संशयं गन्तुमर्हसि ॥ 1.21.19 ॥   
तेषां निग्रहणे शक्तः स्वयं च कुशिकात्मजः।  
तव पुत्रहितार्थाय त्वामुपेत्याभियाचते ॥ 1.21.20 ॥   
इति मुनिवचनात् प्रसन्नचित्तो रघुवृषभश्च मुमोद भास्वराङ्गः।  
गमनमभिरुरोच राघवस्य प्रथितयशाः कुशिकात्मजाय बुद्ध्या ॥ 1.21.21 ॥   

</details>
</div>
