+++
title = "०१० ऋष्यशृङ्गकथा"
title_english = "010 Rishyasringa enticed and brought from woods"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_1/Kanda_1_BK-010-Rushya_Shrunga_Kathaa.mp3"></div>

<div class="js_include collapsed" newlevelforh1="2" title="IITK" unfilled url="/purANam/rAmAyaNam/audIchya-pAThaH/iitk/1_bAlakANDam/02-putrakAmaH/010_RShyashRngakathA.md">
<details><summary><h2>IITK ...{Loading}...</h2></summary>

Sumantra narrates the manner in which Rsyasringa was brought to
Anga--Romapada sends courtesans to lure Rsyasringa and to get him to
faminestricken Anga--rains follow ending famine Rsyasringa marries
Santa, daughter of Romapada.



### श्लोकः
#### मूलम्
सुमन्त्रश्चोदितो राज्ञा प्रोवाचेदं वचस्तदा।  
यथर्श्यशृङ्गस्त्वानीत श्श्रुणु मे मन्त्रिभिस्सह॥1.10.1॥

#### शब्दार्थः
राज्ञा by the king, चोदितः prompted, सुमन्त्रः Sumantra, तदा then, इदम् these words, प्रोवाच said, सःऋश्यशृङ्गः that Rsyasringa, मन्त्रिभिःसह with ministers, यथा in what manner, आनीतः was  brought, मे to me, शृणु listen.

#### आङ्ग्लानुवादः
Thus prompted by king Dasaratha, Sumantra said,  "I shall relate to you the manner in which Rsyasringa was brought to the court. Listen to me along with your ministers".



### श्लोकः
#### मूलम्
रोमपादमुवाचेदं सहामात्यः पुरोहितः।  
उपायो निरपायोऽयमस्माभिरभिचिन्तितः॥ 1.10.2॥

#### शब्दार्थः
सहामात्यः along with ministers, पुरोहितः the priest, रोमपादम् to Romapada, इदम् these words, उवाच addressed, अस्माभिः by us, निरपायः without danger, अयम् this, उपायः plan, अभिचिन्तितः is thought over.

#### आङ्ग्लानुवादः
The priest accompanied by ministers said to Romapada, "We have thought over a plan which will never fail."



### श्लोकः
#### मूलम्
ऋश्यशृङ्गो वनचरस्तपस्स्वाध्ययने रतः।  
अनभिज्ञस्स नारीणां विषयाणां सुखस्य च।1.10.3॥

#### शब्दार्थः
ऋश्यशृङ्गः Risyasringa, वनचरः residing in forests, तपः स्वाध्ययने रतः delighted in the  study of vedas, सः he, नारीणाम् of women, विषयाणाम् of pleasures, सुखस्य च of worldly enjoyments, अनभिज्ञः not acquainted with.

#### आङ्ग्लानुवादः
"Rsyasringa, residing in the forest, is engrossed in the study of the Vedas. He is not acquainted with women and sensual pleasures.



### श्लोकः
#### मूलम्
इन्द्रियार्थैरभिमतैर्नरचित्तप्रमाथिभिः ।  
पुरमानाययिष्यामः क्षिप्रं चाध्यवसीयताम्॥ 1.10.4॥

#### शब्दार्थः
नरचित्तप्रमाथिभिः overpowering the minds of men, अभिमतैः dear, इन्द्रियार्थैः with sensual  pleasures, पुरम् town, आनाययिष्यामः we will prompt him to come over, क्षिप्रम् quickly, अध्यवसीयताम् may it be determined.

#### आङ्ग्लानुवादः
By means of  such things that can cause sensual pleasures and overpower the minds of men, we shall be able to bring him to the town. Let it be decided quickly (said the ministers)



### श्लोकः
#### मूलम्
गणिकास्तत्र गच्छन्तु रूपवत्यस्स्वलङ्कृताः।  
प्रलोभ्य विविधोपायैरानेष्यन्तीह सत्कृताः॥1.10.5॥

#### शब्दार्थः
रूपवत्यः beautiful, स्वलङ्कृताः wellattired, गणिकाः courtesans, सत्कृताः welltreated by you, तत्र there, गच्छन्तु let them go, विविधोपायैः by various means, प्रलोभ्य alluring him, इह here, आनेष्यन्ति will bring him here.

#### आङ्ग्लानुवादः
Beautiful and welladorned courtesans, may be sent there. They will allure him by various means and honourably bring him here.



### श्लोकः
#### मूलम्
श्रुत्वा तथेति राजा च प्रत्युवाच पुरोहितम्।  
पुरोहितो मन्त्रिणश्च तथा चक्रुश्च ते तदा॥1.10.6॥

#### शब्दार्थः
राजा king, श्रुत्वा having listened, तथा इति let it be done in that way, पुरोहितम् priest, प्रत्युवाच replied, तदा then, पुरोहितः priest, ते those, मन्त्रिणश्च ministsers, तथा in the same way, चक्रुः acted.

#### आङ्ग्लानुवादः
The king, having listened to these words, conveyed his approval saying, 'Let it be done that way'. The priests and ministers acted accordingly.



### श्लोकः
#### मूलम्
वारमुख्याश्च तच्छ्रुत्वा वनं प्रविविशुर्महत्।  
आश्रमस्याविदूरेऽस्मिन् यत्नं कुर्वन्ति दर्शने॥1.10.7॥  
ऋषिपुत्रस्य धीरस्य नित्यमाश्रमवासिनः।

#### शब्दार्थः
तत् श्रुत्वा having heard this, वारमुख्याः beautiful courtesans, महत् great, वनम् forest, प्रविविशुः entered, आश्रमस्य of the hermitage, अस्मिन् अविदूरे not at a distance, धीरस्य of that man having controlled senses, नित्यम् always, आश्रमवासिनः residing in the forest, ऋषिपुत्रस्य son of rishi, दर्शने sight of, यत्नम् effort, कुर्वन्ति made.

#### आङ्ग्लानुवादः
Having heard this, beautiful courtesans entered the great forest and remaining at a  place not far from the hermitage made efforts to steal a sight of this son of a sage (Rsyasringa), this forest dweller, this controller of the senses.



### श्लोकः
#### मूलम्
पितुस्सनित्यसन्तुष्टो नातिचक्राम चाश्रमात्॥1.10.8॥  
न तेन जन्मप्रभृति दृष्टपूर्वं तपस्विना।  
स्त्री वा पुमान्वा यच्चान्यत्सर्वं नगरराष्ट्रजम्॥ 1.10.9॥

#### शब्दार्थः
नित्यसन्तुष्टः always contended, सः Rsyasringa, पितुः father's, आश्रमात् from the hermitage, नातिचक्राम never stirred out, तपस्विना by the ascetics, तेन by him, जन्मप्रभृति from his birth, स्त्री वा neither a woman, पुमान्वा nor a man, नगरराष्ट्रजम् born in towns or cities, सर्वम् all, यत् अन्यत् other creatures, न दृष्टपूर्वम् did not see earlier.

#### आङ्ग्लानुवादः
He (Rsyasringa) was always content and never stirred out of his father's hermitage. Absorbed in penance he had never seen  a woman or a man nor any of the creatures born in towns or cities right from his birth.



### श्लोकः
#### मूलम्
ततः कदाचित्तं देशमाजगाम यदृच्छया।  
विभण्डकसुतस्तत्र ताश्चापश्यद्वराङ्गनाः॥1.10.10॥

#### शब्दार्थः
ततः thereafter, कदाचित् on one day, विभण्डकसुतः son of Vibhandaka, यदृच्छया accidentally, तं देशम् towards that place, आजगाम came, तत्र there, ताः those, वराङ्गनाः beautiful women, अपश्यत् saw.

#### आङ्ग्लानुवादः
One day this son of Vibhandaka (Rsyasringa) accidentally came to the place where he saw the beautiful women.



### श्लोकः
#### मूलम्
ताश्चित्रवेषाः प्रमदा गायन्त्यो मधुरस्वराः।  
ऋषिपुत्रमुपागम्य सर्वा वचनमब्रुवन्॥ 1.10.11॥

#### शब्दार्थः
चित्रवेषाः beautifully attired, मधुरस्वराः having sweet voices, गायन्त्यः singing, ताः those प्रमदाः women, सर्वाः all, ऋषिपुत्रम् Rsyasringa, उपागम्य having approached, अब्रुवन् said.

#### आङ्ग्लानुवादः
Those wonderfully attired women singing with sweet voices approached the son of the sage (Rsyasringa) and saidः



### श्लोकः
#### मूलम्
कस्त्वं किं वर्तसे ब्रह्मन् ज्ञातुमिच्छामहे वयम्।  
एकस्त्वं विजने घोरे वने चरसि शंस नः॥ 1.10.12॥

#### शब्दार्थः
ब्रह्मन् O Brahman, त्वं कः who are you? किं वर्तसे how are you subsisting? त्वम् you, एकः alone, विजने in a lonely, घोरे dreadful, वने in the forest, चरसि you are roaming, वयम् we, ज्ञातुम् to know, इच्छामहे desirous, नःशंस tell us.

#### आङ्ग्लानुवादः
'O brahman Who are you? How are you subsisting? We wish to know why you are roaming alone in this dreadful forest? Could you tell us.'



### श्लोकः
#### मूलम्
अदृष्टरूपास्तास्तेन काम्यरूपा वने स्त्रियः।  
हार्दात्तस्य मतिर्जाता व्याख्यातुं पितरं स्वकम्॥1.10.13॥

#### शब्दार्थः
काम्यरूपाः women of charming appearance, ताः स्त्रियः those women, तेन by him, वने in the forest, अदृष्टरूपाः whose forms were never seen before, हार्दात् due to affection, तस्य for him, स्वकं पितरम्  about his father, व्याख्यातुम् narrating, मतिः intention, जाता arose.

#### आङ्ग्लानुवादः
He had never seen such charming women in the forest. He developed affection towards them and a desire arose in him to speak about his father.



### श्लोकः
#### मूलम्
पिता विभण्डकोऽस्माकं तस्याहं सुत औरसः।  
ऋश्यशृङ्ग इति ख्यातं नाम कर्म च मे भुवि॥1.10.14॥

#### शब्दार्थः
विभण्डकः Vibhandaka, अस्माकम् our, पिता father, अहम् I, तस्य his, औरसः सुतः his own son, मे my, ऋश्यशृङ्ग Rsyasringa, इति thus, नाम name, कर्म च through result of an action (having one horn on his head), भुवि world over, ख्यातम् is known.

#### आङ्ग्लानुवादः
'My father is Vibhandaka. I am his own son. My name is Rsyasringa. I am known the world over by this name associated with my karma'.



### श्लोकः
#### मूलम्
इहाश्रमपदोऽस्माकं समीपे शुभदर्शनाः।  
करिष्ये वोऽत्र पूजां वै सर्वेषां विधिपूर्वकम्॥1.10.15॥

#### शब्दार्थः
शुभदर्शनाः O auspicious looking women, अस्माकम् our, आश्रमपदः hermitage, इह here, समीपे nearby, अत्र here, वः सर्वेषाम् to all of you, पूजाम् hospitable reception, विधिपूर्वकम् according to scriptural injunctions, करिष्ये I will extend.

#### आङ्ग्लानुवादः
'O auspiciouslooking women, our hermitage is nearby. I will extend to you due hospitality'.



### श्लोकः
#### मूलम्
ऋषिपुत्रवचश्श्रुत्वा सर्वासां मतिरास वै।  
तदाश्रमपदं द्रष्टुं जग्मुस्सर्वाश्च तेन ताः॥ 1.10.16॥

#### शब्दार्थः
ऋषिपुत्रवचः words of the son of ascetic, Rishyashringa, श्रुत्वा having listened, सर्वासाम् for all those women, तत् आश्रमपदम् that hermitage, द्रष्टुम् to see, मतिः desire, आस वै arose, सर्वाः all of them, तेन with him, जग्मुः च accompanied.

#### आङ्ग्लानुवादः
After listening to the words of the sage's son (Rsyasringa), all the beautiful women with a desire to see the hermitage  accompanied him.



### श्लोकः
#### मूलम्
आगतानां ततः पूजामृषिपुत्रश्चकार ह।  
इदमर्घ्यमिदं पाद्यमिदं मूलमिदं फलं च नः॥1.10.17॥

#### शब्दार्थः
ततः thereafter, ऋषिपुत्रः son of ascetic, इदम् this one, नः our, अर्घ्यम् respectable offerings, इदम् this, पाद्यम् water for washing feet, इदम् this, मूलम् roots, फलं च fruits also, आगतानाम् for all those who have come, पूजाम् homage, चकार ह performed.

#### आङ्ग्लानुवादः
Thereafter the son of ascetic respectfully received the the strangers saying, "(Accept) our offerings, here is water for washing feet and  here are roots and fruits".



### श्लोकः
#### मूलम्
प्रतिगृह्य च तां पूजां सर्वा एव समुत्सुकाः।  
ऋषेर्भीताश्च शीघ्रं ता गमनाय मतिं दधुः॥1.10.18॥

#### शब्दार्थः
ताः सर्वाः all of them, समुत्सुकाः anxious persons, तां पूजाम् those offerings, प्रतिगृह्य having  received, ऋषेः of the ascetic, भीताः feared, शीघ्रम् immediately, गमनाय to return, मतिम्  minds, दधुः decided.

#### आङ्ग्लानुवादः
The anxious courtesans received the offerings and afraid of the ascetic's return, made up their minds to withdraw immediately.



### श्लोकः
#### मूलम्
अस्माकमपि मुख्यानि फलानीमानि वै द्विज ।  
गृहाण प्रति भद्रं ते भक्षयस्व च मा चिरम्॥1.10.19॥

#### शब्दार्थः
द्विज O Brahmin, अस्माकम् our, मुख्यानि excellent, इमानि फलान्यपि these fruits also, प्रतिगृहाण you may accept, भद्रम् ते prosperity to you, भक्षयस्व you may eat, चिरम् मा do not delay.

#### आङ्ग्लानुवादः
'O brahmin, these are excellent fruits. May prosperity be to you. Accept them and eat them without delay.'



### श्लोकः
#### मूलम्
ततस्तास्तं समालिङ्ग्य सर्वा हर्षसमन्विताः।  
मोदकान्प्रददुस्तस्मै भक्ष्यांश्च विविधान् बहून्॥1.10.20॥

#### शब्दार्थः
ततः there upon, ताः सर्वाः all of them, तम् him, समालिङ्ग्य embracing, हर्षसमन्विताः they were filled with joy, तस्मै for him, बहून् plentiful, मोदकान् sweetmeats, विविधान् various, भक्ष्यांश्च other articles of food, प्रददुः gave.

#### आङ्ग्लानुवादः
Then, all the courtesans embracing him with joy, offered plentiful sweetmeats and various items of food.



### श्लोकः
#### मूलम्
तानि चास्वाद्य तेजस्वी फलानीति स्म मन्यते।  
अनास्वादितपूर्वाणि वने नित्यनिवासिनाम्॥1.10.21॥

#### शब्दार्थः
तेजस्वी Rsyasringa, possessing the lustre of Brahma, वने in the forest, नित्यनिवासिनाम् of  those who are always residing in the forest, अनास्वादितपूर्वाणि which were not tasted earlier, तानि them, आस्वाद्य having tasted, फलानि इति as fruits, मन्यते स्म thought about them.

#### आङ्ग्लानुवादः
The lustrous (Rsyasringa) who had never tasted any food other than what was offered by the permanent forestdwellers mistook them for fruits.



### श्लोकः
#### मूलम्
आपृच्छ्य च तदा विप्रं व्रतचर्यां निवेद्य च।  
गच्छन्ति स्मापदेशात्ता भीतास्तस्य पितुस्स्त्रियः॥1.10.22॥

#### शब्दार्थः
तदा then, ताः स्त्रियः those women, विप्रम् Rsyasringa, आपृच्छ्य bidding farewell, व्रतचर्याम् observance of religious austerities, निवेद्य having made known, तस्य his, पितुः for his father, भीताः afraid of, अपदेशात् on that pretext, गच्छन्ति स्म went away.

#### आङ्ग्लानुवादः
The ladies apprehensive of (the arrival of) his father took leave of him on the pretext of  observance of (evening) rites.



### श्लोकः
#### मूलम्
गतासु तासु सर्वासु काश्यपस्यात्मजो द्विजः।  
अस्वस्थहृदयश्चासीद्दुःखं स्म परिवर्तते॥1.10.23॥

#### शब्दार्थः
तासु सर्वासु when all of them, गतासु (सतीषु ) having departed, काश्यपस्य Kasyapa's, आत्मजः son, द्विजः brahmin, अस्वस्थहृदयः restless in mind, आसीत् remained, दुःखम्  sorrow, परिवर्तते स्म moved him around.

#### आङ्ग्लानुवादः
When they all departed, Kasyapa's son, the brahmin roamed (Rsyasringa) with a restless mind  charged with sorrow.



### श्लोकः
#### मूलम्
ततोऽपरेद्युस्तं देशमाजगाम स वीर्यवान्।  
मनोज्ञा यत्र ता दृष्टा वारमुख्यास्स्वलङ्कृताः॥1.10.24॥

#### शब्दार्थः
ततः afterwards, वीर्यवान् possessing the power of penance, सः he, अपरेद्युः on the following day, मनोज्ञाः pleasing  to the mind, वारमुख्याः courtesans, स्वलङ्कृताः welladorned, ताः the courtesans, यत्र at which place, दृष्टाः were seen, तं देशम् that place, आजगाम came.

#### आङ्ग्लानुवादः
On the following day, the sage armed with the power of penance, came to the place where he had seen those enticing, welladorned courtesans.



### श्लोकः
#### मूलम्
दृष्ट्वैव च तास्तदा विप्रमायान्तं हृष्टमानसाः।  
उपसृत्य ततस्सर्वास्तास्तमूचुरिदं वचः॥1.10.25॥

#### शब्दार्थः
तदा then, ताः they, आयान्तम् approaching, तं विप्रम् that brahmin, दृष्ट्वा एव after seeing him, हृष्टमानसाः rejoiced in mind, ताः सर्वाः all of them, ततः thereafter, उपसृत्य having approached, तम् addressing him, इदं वचः these words, ऊचुः uttered.

#### आङ्ग्लानुवादः
All of them were rejoiced on seeing the brahmin approaching them, came nearer to him and saidः



### श्लोकः
#### मूलम्
एह्याश्रमपदं सौम्य ह्यस्माकमिति चाब्रुवन्।  
तत्राप्येष विधिश्श्रीमान् विशेषेण भविष्यति॥1.10.26॥

#### शब्दार्थः
हे सौम्य O Gentleman, अस्माकम् our, आश्रमपदम् hermitage, एहि you may come, तत्र there, श्रीमान् lovely, एषः विधिः this hospitable treatment, विशेषेण special, भविष्यति will be extended, इति च also, अब्रुवन् spoke.

#### आङ्ग्लानुवादः
'O handsome one, come to our hermitage. A special, sumptuous hospitality will be extended to you', they said.



### श्लोकः
#### मूलम्
श्रुत्वा तु वचनं तासां सर्वासां हृदयङ्गमम्।  
गमनाय मतिं चक्रे तं च निन्युस्तदा स्त्रियः॥1.10.27॥

#### शब्दार्थः
तासां सर्वासाम् all theirs, हृदयङ्गमम् pleasing to the mind, वचनम् speech, श्रुत्वा having heard, गमनाय to go forth, मतिम् decison, चक्रे made, तदा then, स्त्रियः those women, तं निन्युः took him away.

#### आङ्ग्लानुवादः
Having heard their words pleasing to the mind, he agreed to go with them. And the women took him away.



### श्लोकः
#### मूलम्
तत्र चानीयमाने तु विप्रे तस्मिन्महात्मनि।  
ववर्ष सहसा देवो जगत्प्रह्लादयंस्तदा॥1.10.28॥

#### शब्दार्थः
महात्मनि when the illustrious, तस्मिन् विप्रे ascetic, आनीयमाने was being brought, तदा then, देवः Parjanya, Presiding deity for rains, जगत् earth, प्रह्लादयन् pleasing, सहसा at once, तत्र there, ववर्ष rained.

#### आङ्ग्लानुवादः
As the illustrious sage was being brought (to Anga) the god of rain (Parjanya) suddenly inundated the earth which looked cherful (with rain).



### श्लोकः
#### मूलम्
वर्षेणैवागतं विप्रं विषयं स्वं नराधिपः।  
प्रत्युद्गम्य मुनिं प्रह्वश्शिरसा च महीं गतः॥1.10.29॥

#### शब्दार्थः
नराधिपः king Romapada, वर्षेणैव along with rain, स्वम् his own, विषयम् country, आगतम् arrived, मुनिम् ascetic, विप्रम् brahmin, (Rsyasringa), प्रत्युद्गम्य gone out to welcome, प्रह्वः bowed down humbly, शिरसा with head, महीम् ground, गतः touched.

#### आङ्ग्लानुवादः
The king (Romapada) went out to welcome the ascetic, the brahmin who brought along with him rains to his country. He humbly bowed down his head and prostrated before him.



### श्लोकः
#### मूलम्
अर्घ्यं च प्रददौ तस्मै न्यायतस्सुसमाहितः।  
वव्रे प्रसादं विप्रेन्द्रान्मा विप्रं मन्युराविशेत्॥1.10.30॥

#### शब्दार्थः
सुसमाहितः concentrating his mind, तस्मै to him, अर्घ्यम् च offerings, न्यायतः righteously, प्रददौ gave, विप्रेन्द्रात् from the brahmin (Rsyasringa), प्रसादम् favour, वव्रे sought, विप्रम् sage Vibhandaka, मन्युः anger, आविशेत् did not pervade.

#### आङ्ग्लानुवादः
He gave that Indra among the brahmins offerings righteously with unstinted devotion and asked for his favour that he should not incur the wrath of the sage (his father Vibhandaka for having brought him to Anga).



### श्लोकः
#### मूलम्
अन्तःपुरं प्रविश्यास्मै कन्यां दत्त्वा यथाविधि।  
शान्तां शान्तेन मनसा राजा हर्षमवाप सः॥1.10.31॥  
एवं स न्यवसत्तत्र सर्वकामैस्सुपूजितः।

#### शब्दार्थः
सः राजा the king, अन्तःपुरम् inner apartment, प्रविश्य having entered, कन्याम् daughter, शान्ताम् Shanta, अस्मै for him, यथाविधि in accordance with rules, दत्वा united him in marriage, शान्तेन peaceful, मनसा mind, हर्षम् satisfaction, अवाप experienced.  
सः Rsyasringa, एवम् in this way, सर्वकामैः all desires, सुपूजितः respectfully ministered, तत्र there, न्यवसत् lived.

#### आङ्ग्लानुवादः
The king entered the inner apartment, duly offered him his daughter Shanta in marriage and experienced peace and satisfaction.  
Thus he (Rsyasringa) lived there, with all his desires fulfilled" (said Sumantra).  

### समाप्तिः
 श्रीमद्रामायणे वाल्मीकीय आदिकाव्ये बालकाण्डे दशमस्सर्गः॥  
Thus ends the tenth sarga of Balakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="2" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/1_bAlakANDam/02-putrakAmaH/010_RShyashRngakathA.md">
<details><summary><h2>भूषणम् ...{Loading}...</h2></summary>



सुमन्त्रश्चोदितो राज्ञा प्रोवाचेदं वचस्तथा ।  

यथर्श्यशृङ्गस्त्वानीतः शृणु मे मन्त्रिभिः स ह  ॥  १।१०।१  ॥   

सुमन्त्र इत्यादि । मे मत्तः, स ऋश्यशृङ्गः यथा मन्त्रिभिरानीतः तथा शृणु ।
हेति प्रसिद्धौ  ॥  १।१०।१  ॥   

  

रोमपादमुवाचेदं सहामात्यपुरोहितः ।  

उपायो निरपायो ऽयमस्माभिरभिचिन्तितः  ॥  १।१०।२  ॥   

रोमेति । निरपायः अव्यभिचारिफलः  ॥  १।१०।२  ॥   

  

ऋश्यशृङ्गो वनचरस्तपःस्वाध्यायने रतः ।  

अनभिज्ञः स नारीणां विषयाणां सुखस्य च  ॥  १।१०।३  ॥   

ऋश्यशृङ्ग इति । तपःस्वाध्यायने तपःस्वाध्याययोः । "सर्वो द्वन्द्वो
विभाषयैकवद्भवति" इत्येकवद्भावः । "अन्येषामपि दृश्यते" इति दीर्घः । तेन
पुराणेतिहासादिमुखेनापि न स्त्रीस्वरूपं जानातीति भावः । नारीणामनभिज्ञ इति
कर्मणि षष्ठी । विषयाणां शब्दस्पर्शरूपरसगन्धानां सम्बन्धिनः सुखस्य
चानभिज्ञश्च भवति  ॥  १।१०।३  ॥   

  

इन्द्रियार्थैरभिमतैर्नरचित्तप्रमाथिभिः ।  

पुरमानाययिष्यामः क्षिप्रं चाध्यवसीयताम्  ॥  १।१०।४  ॥   

इन्द्रियेति । नरचित्तप्रमाथिभिः नरचित्ताकर्षकैः, तमिति शेषः । क्षिप्रं
शीघ्रमानाययिष्यामः । अध्यवसीयतां निश्चीयताम्, अस्मदुक्तप्रकार इति शेषः
 ॥  १।१०।४  ॥   

  

गणिकास्तत्र गच्छन्तु रूपवत्यः स्वलङ्कृताः ।  

प्रलोभ्य विविधोपायैरानयिष्यन्ति सत्कृताः  ॥  १।१०।५  ॥   

के इन्द्रियार्थाः, कथं तैरानयनम् ? तत्राह गणिका इति । गणिकाः वेश्याः ।
प्रलोभ्य वञ्चयित्वा सत्कृताः अस्माभिः कृतबहुमानाः, ऋश्यशृङ्गेण वा  ॥ 
१।१०।५  ॥   

  

श्रुत्वा तथेति राजा च प्रत्युवाच पुरोहितम् ।  

पुरोहितो मन्त्रिणश्च तथा चक्रुश्च ते तदा ।  

वारमुख्यास्तु तच्छ्रुत्वा वनं प्रविविशुर्महत्  ॥  १।१०।६  ॥   

श्रुत्वेति । राजा पुरोहितं तथेति प्रत्युवाच । पुरोहितो ऽपि
मन्त्रिणस्तथेति प्रत्युवाच । ते च मन्त्रिणस्तथा चक्रुः, तेषामेवाधिकारात्
वारमुख्याः प्रेषयामासुरित्यर्थः  ॥  वारेति अर्द्धमेकम् । वारशब्देन  

वारस्त्रिय उच्यन्ते, नामैकदेशे नामग्रहणात्  ॥  १।१०।६  ॥   

  

आश्रमस्याविदूरे ऽस्मिन् यत्नं कुर्वन्ति दर्शने ।  

ऋषिपुत्रस्य धीरस्य नित्यमाश्रमवासिनः  ॥  १।१०।७  ॥   

आश्रमस्येति । अस्मिन्वने आश्रमस्याविदूरे । दर्शने ऋष्यशृङ्गदर्शने ।
यत्नम् अवधानम्, कुर्वन्ति अकुर्वन् । ऋषिपुत्रस्येत्यादिविशेषणत्रयं
यत्नस्य कर्तव्यत्वे हेतुः  ॥  १।१०।७  ॥   

  

पितुः स नित्यसन्तुष्टो नातिचक्राम चाश्रमात्  ॥  १।१०।८  ॥   

उक्तहेतुं विवृणोति पितुरित्यर्द्धेन । पितुः सकाशान्नित्यसन्तुष्टः ।
पितृशुश्रूषणैकरत इत्यर्थः  ॥  १।१०।८  ॥   

  

न तेन जन्मप्रभृति दृष्टपूर्वं तपस्विना ।  

स्त्री वा पुमान् वा यच्चान्यत्सर्वं नगरराष्ट्रजम्  ॥  १।१०।९  ॥   

हेत्वन्तरमाह न तेनेति । जन्मप्रभृति जन्मारभ्य, नगरजमश्वादि, राष्ट्रजं
कुक्कुटादि  ॥  १।१०।९  ॥   

  

ततः कदाचित्तं देशमाजगाम यदृच्छया ।  

विभण्डकसुतस्तत्र ताश्चापश्यद्वराङ्गनाः  ॥  १।१०।१०  ॥   

तत इति । यदृच्छया दैववशात्  ॥  १।१०।१०  ॥   

  

ताश्चित्रवेषाः प्रमदा गायन्त्यो मधुरस्वरैः ।  

ऋषिपुत्रमुपागम्य सर्वा वचनमब्रुवन्  ॥  १।१०।११  ॥   

ता इति । चित्रवेषाः नानालङ्काराः  ॥  १।१०।११  ॥   

  

कस्त्वं किं वर्तसे ब्रह्मन् ज्ञातुमिच्छामहे वयम् ।  

एकस्त्वं विजने घोरे वने चरसि शंस नः  ॥  १।१०।१२  ॥   

कस्त्वमिति । कस्त्वं किञ्जातिः, कस्य पुत्र इत्यर्थः । किं किमर्थं वर्तसे
। इच्छामह इत्यात्मनेपदमार्षम् । भवान् किञ्जातिः किन्नामधेयः कस्य पुत्रः
त्वं घोरे ऽस्मिन्वने किमर्थं वर्तसे किमर्थमेकश्चरसीति योजना  ॥  १।१०।१२
 ॥   

  

अदृष्टरूपास्तास्तेन काम्यरूपा वने स्त्रियः ।  

हार्दात्तस्य मतिर्जाता ह्याख्यातुं पितरं स्वकम्  ॥  १।१०।१३  ॥   

अदृष्टेति । यस्मात्कारणात् काम्यरूपाः काम्यमानरूपाः ताः । स्त्रियो वने
तेनादृष्टरूपाः तस्मात् हार्दात् दर्शनजस्नेहात्, स्वकं पितरं पित्रादिकम्
आख्यातुं मतिर्जाता  ॥  १।१०।१३  ॥   

  

पिता विभण्डको ऽस्माकं तस्याहं सुत औरसः ।  

ऋश्यशृङ्ग इति ख्यातं नाम कर्म च मे भुवि  ॥  १।१०।१४  ॥   

पितेति । अस्माकमिति मृगाद्यपेक्षया बहुवचनम् । किं तद्वद्गौणः पुत्रो ऽसि
? नेत्याह औरस इति । पुरा किल महाभूततटाकाख्ये सरसि उपस्पृशतो विभण्डकस्य
उर्वशीं दृष्ट्वा रेतो ऽस्खलत् । तन्मृगी जलेन सह पीत्वा गर्भिण्यासीत् ।
तस्यां जातः ऋश्यमृगतुल्यशृङ्गत्वाद्दृश्यशृङ्गाख्यो ऽभूदिति पौराणिकी कथा
। मे ऋश्यशृङ्गेति नाम ख्यातम् । मे तपोरूपं कर्म च भुवि वनभुवि ख्यातम्  ॥ 
१।१०।१४  ॥   

  

इहाश्रमपदो ऽस्माकं समीपे शुभदर्शनाः ।  

करिष्ये वो ऽत्र पूजां वै सर्वेषां विधिपूर्वकम्  ॥  १।१०।१५  ॥   

इहेति । इह वनसमीपे प्रदेशे । अस्माकमाश्रमपदः । पुंस्त्वमार्षम् । अत्र वः
पूजां करिष्ये, आगन्तव्यमिति भावः । सर्वेषामिति पुँल्लिङ्गनिर्देशः
स्त्रीस्वरूपापरिज्ञानकृतः  ॥  १।१०।१५  ॥   

  

ऋषिपुत्रवचः श्रुत्वा सर्वासां मतिरास वै ।  

तदाश्रमपदं द्रष्टुं जग्मुः सर्वाश्च तेन ताः  ॥  १।१०।१६  ॥   

ऋषीति । द्रष्टुं मतिरास अभूत् । अस्तेर्भूभावाभाव आर्षः । तेन सह
तदाश्रमपदं जग्मुश्च  ॥  १।१०।१६  ॥   

  

आगतानां ततः पूजामृषिपुत्रश्चकार ह ।  

इदमर्घ्यमिदं पाद्यमिदं मूलमिदं फलम्  ॥  १।१०।१७  ॥   

आगतानामिति । आगतानाम् आश्रमपदमागतानाम्, अन्ते इतिकरणं द्रष्टव्यम्  ॥ 
१।१०।१७  ॥   

  

प्रतिगृह्य तु तां पूजां सर्वा एव समुत्सुकाः ।  

ऋषेर्भीतास्तु शीघ्रं ता गमनाय मतिं दधुः  ॥  १।१०।१८  ॥   

प्रतिगृह्येति । समुत्सुकाः तत्संलापसाभिलाषाः ताः सर्वाः तां पूजाम्
ऋषिपुत्रदत्तां पूजाम् । प्रतिगृह्य ऋषेर्विभण्डकाद्भीतास्सत्यः शीघ्रं
गमनाय मतिं दधुः  ॥  १।१०।१८  ॥   

  

अस्माकमपि मुख्यानि फलानीमानि वै द्विज ।  

गृहाण प्रति भद्रं ते भक्षयस्व च मा चिरम्  ॥  १।१०।१९  ॥   

अस्माकमिति । प्रतिगृहाणेत्यन्वयः । "छन्दसि परे ऽपि" इति
प्रतीत्यस्योपसर्गस्य धातोरुपरिष्टात्प्रयोगः । "छन्दोवत्पुराणानि भवन्ति"
इति न्यायात् । मा चिरं विलम्बं मा कुरु  ॥  १।१०।१९  ॥   

  

ततस्तास्तं समालिङ्ग्य सर्वा हर्षसमन्विताः ।  

मोदकान् प्रददुस्तस्मै भक्षांश्च विविधान् शुभान्  ॥  १।१०।२०  ॥   

तत इति । अत्रादौ इत्युक्त्वेत्युपस्कार्यम्, स्नेहिजनवत्
वशीकारार्थमालिङ्ग्य  ॥  १।१०।२०  ॥   

  

तानि चास्वाद्य तेजस्वी फलानीति स्म मन्यते ।  

अनास्वादितपूर्वाणि वने नित्यनिवासिनाम्  ॥  १।१०।२१  ॥   

तानीति । वने नित्यनिवासिनाम् अनास्वादितपूर्वाणि तैः पूर्वमनास्वादितानि
फलानीमानीति मन्यते स्म । अपूर्वरसत्वात् "पूरणगुण " इति समासप्रतिषेधादेव
ज्ञापकात् तृतीयार्थे षष्ठी  ॥  १।१०।२१  ॥   

  

आपृच्छ्य तु तदा विप्रं व्रतचर्यां निवेद्य च ।  

गच्छन्ति स्मापदेशात्ताः भीतास्तस्य पितुः स्त्रियः  ॥  १।१०।२२  ॥   

आपृच्छ्येति । व्रतचर्यां निवेद्य अस्माभिः किञ्चिद्व्रतमनुष्ठेयमस्तीति
व्रतानुष्ठानं निवेद्य, तस्मादपदेशाद्व्याजात् । तस्य पितुर्भीताः सत्यो
गच्छन्ति स्म  ॥  १।१०।२२  ॥   

  

गतासु तासु सर्वासु काश्यपस्यात्मजो द्विजः ।  

अस्वस्थहृदयश्चासीद्दुःखं स्म परिवर्तते  ॥  १।१०।२३  ॥   

गतास्विति । काश्यपस्य कश्यपपुत्रस्य विभण्डकस्य, अस्वस्थहृदयः
कर्षितचित्तः दुःखं यथा भवति तथा परिवर्त्तते स्म सञ्चरति स्म  ॥  १।१०।२३
 ॥   

  

ततो ऽपरेद्युस्तं देशमाजगाम स वीर्यवान् ।  

मनोज्ञा यत्र ता दृष्टा वारमुख्याः स्वलङ्कृताः  ॥  १।१०।२४  ॥   

तत इति । ततः अस्वस्थचित्तत्वाद्धेतोः  ॥  १।१०।२४  ॥   

  

दृष्टैव च तदा विप्रमायान्तं हृष्टमानसाः ।  

उपसृत्य ततः सर्वास्तास्तमूचुरिदं वचः  ॥  १।१०।२५  ॥   

दृष्ट्वेति स्पष्टम्  ॥  १।१०।२५  ॥   

  

एह्याश्रमपदं सौम्य ह्यस्माकमिति चाब्रुवन् ।  

तत्राप्येष विधिः श्रीमान् विशेषेण भविष्यति  ॥  १।१०।२६  ॥   

एहीति । अस्माकमाश्रमपदमेहीति पूर्वेणान्वयः । तत्रापि श्रीमान्
समृद्धिमान् एष विधिः सत्कारः स्वदेशत्वाद्विशेषेण भविष्यति इति
चाब्रुवन्निति योजना  ॥  १।१०।२६  ॥   

  

श्रुत्वा तु वचनं तासां सर्वासां हृदयङ्गमम् ।  

गमनाय मतिं चक्रे तं च निन्युस्तदा स्त्रियः  ॥  १।१०।२७  ॥   

श्रुत्वेति । हृदयङ्गमं मनोज्ञम् । खश्प्रकरणे "गमेः सुप्युपसङ्ख्यानम्"
इति खश् । निन्युः नावमारोप्य गङ्गाप्रवाहेणेति शेषः । तथैव भारते
प्रतिपादनात्  ॥  १।१०।२७  ॥   

  

तत्र चानीयमाने तु विप्रे तस्मिन् महात्मनि ।  

ववर्ष सहसा देवो जगत्प्रह्लादयंस्तदा  ॥  १।१०।२८  ॥   

तत्रेति । तत्र अङ्गदेश इत्यर्थः  ॥  १।१०।२८  ॥   

  

हर्षेणैवागतं विप्रं विषयं स्वं नराधिपः ।  

प्रत्युद्गम्य मुनिं प्रह्वः शिरसा च महीं गतः  ॥  १।१०।२९  ॥   

हर्षेणेति । स्वं विषयं स्वदेशम्, प्रह्वः विनीतः  ॥  १।१०।२९  ॥   

  

अर्घ्यं च प्रददौ तस्मै न्यायतः सुसमाहितः ।  

वव्रे प्रसादं विप्रेन्द्रान्मा विप्रं मन्युराविशत्  ॥  १।१०।३०  ॥   

अर्घ्यं चेति । अर्घः पूजा तदर्थमुदकमर्ध्यम्, "पादार्घाभ्यां च" इति
यत्प्रत्ययः । न्यायतः शास्त्रक्रमेण । विप्रेन्द्रात् ऋश्यशृङ्गात् ।
प्रसादं गणिकाभिः प्रलोभ्यानयनकृतकोपनिवृत्तिं वव्रे । कथं वव्रे ? विप्रं
त्वां मन्युः कोपो माविशेदिति, माविशत्वित्यर्थः । लकारव्यत्ययः । यद्वा
विप्रं विभण्डकं मन्युः पुत्रविश्लेषकृतः कोपःमाविशेदिति । एवं प्रसादनादेव
विभण्डको न चुकोप पुत्रप्रसादवरणादेव पिता त्रिलोकज्ञस्तुष्यतीति पूर्वमेव
मन्त्रिभिर्निर्णीतं चेति बोध्यम् । कथमन्यथा उपायं चिन्तयन्तः प्राज्ञाः
अपायमपि न चिन्तयेयुः  ॥  १।१०।३०  ॥   

  

अन्तःपुरं प्रविश्यास्मै कन्यां दत्त्वा यथाविधि ।  

शान्तां शान्तेन मनसा राजा हर्षमवाप सः  ॥  १।१०।३१  ॥   

अन्तःपुरमिति । प्रविश्य तेन सहेति सिद्धम् । शान्तेन निर्दुःखेन
मनसोपलक्षितः । प्रसादकार्योपदर्शनात् प्रसन्नत्वं सिद्धम्  ॥  १।१०।३१  ॥   

  

एवं स न्यवसत्तत्र सर्वकामैः सुपूजितः  ॥  १।१०।३२  ॥   

\[ऋश्यशृङ्गो महातेजाश्शान्तया सह भार्यया ।\]  

इत्यार्षे श्रीरामायणे वाल्मीकीये आदिकाव्ये बालकाण्डे दशमः सर्गः  ॥  १०
 ॥   

एवमिति । एवं सर्वकामैः सुपूजितः । तत्र रोमपादान्तःपुरे  ॥  १।१०।३२  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने  

दशमःसर्गः  ॥  १०  ॥   

  



</details>
</div>
<div class="js_include collapsed" newlevelforh1="2" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/1_bAlakANDam/02-putrakAmaH/010_RShyashRngakathA.md">
<details><summary><h2>शिरोमणी ...{Loading}...</h2></summary>



सुमन्त्र इति । राज्ञा चोदितः प्रेरितः सुमन्त्रः तदा तस्मिन्काले इदं वचः
प्रोवाच । वचनप्रकारमाह यथा येन प्रकारेण ऋष्यशृङ्गः मन्त्रिभिः
रोमपादसचिवादिभिः आनीतः रोमपादपुरं प्रापितस्तं प्रकारं सः
विशेषप्रश्नकर्ता त्वं मे मत्तः शृणु हेति हर्षे  ॥  १।१०।१  ॥   

  

रोमेति । सहामात्यः अमात्यसहितः पुरोहितः रोमपादम् इदं वचः उवाच ।
तद्वचनमेवाह निरपायः अवश्यंभाविफलविशिष्टः अयमुपायः अस्माभिः
अभिचिन्तितविचारितः  ॥  १।१०।२  ॥   

  

आनयनोपायमाह ऋष्येति । यः तपःस्वाध्यायतत्परः तपःस्वाध्याययोः निरतः वनचरः
वनमात्रवासी स ऋष्यशृङ्गः नारीणां स्त्रीणां
विषयाणामिन्द्रियग्राह्यरूपरसादीनां च सुखस्य
इन्द्रियविषयसंयोगजन्यानन्द(न्दि)तमस्य च अनभिज्ञः अनभिज्ञातास्ति  ॥ 
१।१०।३  ॥   

  

अभिमतैः प्रीतिविषयभूतैः अत एव नरचित्तप्रमाथिभिः जनहृदयापकर्षकैः
इन्द्रियार्थैः इन्द्रियविषयभूतपदार्थैः क्षिप्रं शीघ्रं पुरमानाययिष्यामः
इति अध्यवसीयताम् निश्चीयताम् । चशब्द इत्यर्थे  ॥  १।१०।४  ॥   

  

गणिका इति । रूपवत्यः स्वलङ्कृताः गणिका वेश्यास्तत्र ऋषिसमीपे गच्छन्तु ।
सत्कृता मुनिना आदृतास्ताः विविधोपायैः प्रलोभ्य इह आनेष्यन्ति  ॥  १।१०।५
 ॥   

  

श्रुत्वेति । राजा रोमपादः श्रुत्वा स्वमन्त्रिपुरोहितोक्तिं ज्ञात्वैव तथा
स्वोक्तप्रकारेण कुरुष्वेति पुरोहितं प्रत्युवाच । तदा राजाज्ञापनकाले ते
पुरोहितो मन्त्रिणश्च तथा राजाज्ञया स्वोक्तप्रकारेण चक्रुः । ऋष्यानयनाय
वनप्रवेशं प्रति गणिकाः आज्ञापयामासुरित्यर्थः । चशब्द एवार्थे  ॥  १।१०।६
 ॥   

  

वारमुख्या इति । वारमुख्याः गणिकाः तद्वनप्रवेशाज्ञापनं श्रुत्वैव महद्वनं
प्रविविशुः । अस्मिन्मुनिवनत्वेन प्रसिद्धवने आश्रमस्य
विभाण्डकमुनिपर्णशालायाः अविदूरे निकटे । स्थित्वेति शेषः । धीरस्य अत एव
नित्यमाश्रमवासिनः ऋषिपुत्रस्य ऋष्यशृङ्गस्य दर्शने अवलोकने यत्नं प्रयत्नं
कुर्वन्ति । एतेन मुनिसमीपगमनं नैतासां साध्यमिति ध्वनितम् । तेन मुनेः
परमतेजस्वित्वं सूचितम् । सार्धश्लोक एकान्वयी  ॥  १।१०।७  ॥   

  

पितुरिति । पितुः पितृसेवया पितृकृतलालनादिना वा नित्यसन्तुष्टः ऋष्यशृङ्गः
आश्रमान्नातिचक्राम  ॥  १।१०।८  ॥   

  

नेति । तेन प्रसिद्धेन तपस्विना ऋष्यशृङ्गेण जन्मप्रभृति जन्मनः आरभ्य
नगरराष्ट्रजं नगरराष्ट्रोद्भवं स्त्रीपुमाँश्च अन्यत्तद्भिन्नं च
नपुंसकमित्यर्थः । सत्वं नगरराष्ट्रसम्बन्धिप्राणिधर्मश्च वृत्तमिति यावत्
। एतत्सर्वं दृष्टपूर्वं न । अतो न ज्ञायत इति शेषः । दृष्टपूर्वं
नगरराष्ट्रजमेतद्द्वयमावृत्त्या लिङ्गविपरिणामेन च सर्वत्रान्वेति ।
"नपुंसकमनपुंसकेनैकवच्चास्यान्यतरस्याम्" इति नपुंसकशेषे
समुदायान्वयेनावयवान्वये पर्यवसानं वा बोध्यम् । वाशब्दौ चार्थौ  ॥  १।१०।९
 ॥   

  

तत इति । ततः स्वाश्रमात्कदाचित्कस्मिंश्चित्समये तं गणिकाधिष्ठितं देशं
वनप्रदेशं यदृच्छया परमात्मेच्छया विभाण्डकसुतः ऋष्यशृङ्गः आजगाम । तत्र
तस्मिन्वनप्रदेशे ता वञ्चनार्थमागताः वराङ्गनाः गणिकाः अपश्यच्च  ॥  १।१०।१०
 ॥   

  

ता इति । चित्रवेषाः विचित्रवेषधराः मधुरस्वनैः गायन्त्यः ताः
आनयनार्थमागताः सर्वाः प्रमदाः ऋषिपुत्रमुपागम्य सम्प्राप्य वचनमब्रुवन्  ॥ 
१।१०।११  ॥   

  

वचनमेवाह क इति । हे ब्रह्मन् त्वं कः कस्य पुत्रः किन्नामा चासीत्यर्थः ।
किं वर्तसे किं कर्म वर्तसे प्रवर्तयसि करोषीत्यर्थः । अन्तर्भावितणिजर्थः
। विजने जनान्तररहिते अत एव घोरे भयङ्करे वने एकस्त्वं किं किमर्थं चरसि
इति वयं ज्ञातुमिच्छामहे इच्छामः । अतस्त्वं नः अस्मभ्यं शंस ।
किमित्यावृत्त्या चरसीत्यत्राप्यन्वेति । विजने दूरे इति भट्टसम्मतः पाठः ।
तत्र ग्रामादिभ्यो दूरे इत्यर्थः  ॥  १।१०।१२  ॥   

  

अदृष्टेति । तेन ऋष्यशृङ्गेण अदृष्टरूपाः न दृष्टानि रूपाणि यासां ताः
काम्यरूपाः सर्वेच्छाविषयीभूतरूपविशिष्टाः । परमसुन्दरीरित्यर्थः । वने
विद्यमानाः स्त्रियः हार्दादवलोकनमात्रेण जातस्नेहात्स्वकं पितरमुपलक्षणेन
तत्पृष्टं सर्वमित्यर्थः । आख्यातुं मतिर्जाता ।
ख्याधातोर्द्विकर्मकत्वात्  

कर्मद्वयम्  ॥  १।१०।१३  ॥   

  

तदाख्यानमेवाह पितेति । अस्माकं पिता विभाण्डकः विभाण्डकनामा । "अस्मदो
द्वयोश्च" इत्यनुशासनाद्बहुत्वम् । स्वस्मिन्नौपचारिकपुत्रत्वं वारयन्नाह
ऋष्यशृङ्ग इति । ऋष्यशृङ्गनामकः तस्य विभाण्डकस्याहमौरसः मुख्यः सुतः । मे
कर्म मत्कर्तृकोच्चारणक्रियानिष्पाद्यं भुवि वैकुण्ठादिभूमौ ख्यातं
प्रसिद्धं नाम रामनामेत्यर्थः । ऋष्यशृङ्गनामार्थस्तु ऋष्यस्य
मृगजातिविशेषस्य शृङ्गमिव शृङ्गं यस्येत्यर्थः । अत्र पौराणिकी प्रसिद्धिः
कस्मिंश्चित्सरसि विहरन्तीमुर्वशीमवलोक्य स्खलितं विभाण्डकस्य रेतः जले
मृग्या पीतम् । तज्जातत्वाच्छृङ्गित्वमेतस्येति । एतेन कर्मनाम्नोः
ख्यातपदं योजयित्वा व्याख्यानं निरस्तम् । ख्यातत्वस्य पितर्यपि तुल्यत्वेन
तन्नामकथनवैयर्थ्यापत्तेः । ननु ऽसंस्कृतायां तु भार्यायां
स्वयमुत्पादयेत्तु यम् । तमौरसं विजानीयात्पुत्रं प्राथमकल्पिकम्ऽ
इत्याद्युक्त्या ऽस्मिन्नौरसत्वव्यवहारो ऽनुपपन्न इति वाच्यम् ।
स्वनिरूपितक्षेत्रजादिभिन्नत्वे सति स्वजन्यत्वमौरसत्वमिति
स्वीकारेणादोषात् । स्मृतिस्त्वेकदेशानुवादिका । दृष्टश्चैकदेशानुवादो
ऽवाक्ये तु सा विवक्षामपेक्षतेऽ इत्यादाविति दिक् । केचित्तु
पुराणप्रसिद्धमृष्यन्तरमिति वर्णयन्ति । अस्य मृगीसुतत्वेन व्यवहारस्तु
मृगनयनीत्वादिना तन्मातुर्मृगीत्वेन व्यवहारात् । अस्मिन्पक्षे
ऋष्यशृङ्गार्थस्तु ऋष्याणां मृगाणां शृङ्गाणि विहारशिखराणि यस्य
पर्वतशिखरविचरणशील इत्यर्थः । अत्रौरस इत्युक्तिरेव मानम् । अत्रारुचिबीजं
तु हनुमदादीनामौरसत्वव्यवहाराभावापत्तिरिति । कर्मणः प्रसिद्धत्वमात्रोक्तौ
ऋषेः स्वौद्धत्यवर्णनं प्रसज्येत । तेन तस्य गर्वित्वं प्रसज्येत इति दिक्
। स्मृतिनिषिद्धस्य आत्मनामादिग्रहणस्य प्रश्नाख्यानयोरदोषकत्वं
स्मृतिसिद्धान्तादौ निरुक्तम् । वक्ष्यते चैतत् रघुनाथस्य
स्वनामोच्चारणादिप्रघट्टके  ॥  १।१०।१४  ॥   

  

इहेति । हे शुभदर्शनाः इह अस्मिन्वने समीपे भवन्निकटे एव अश्रमपदः
श्रमनिवर्तकस्थानमस्ति । अतः अत्रास्मिन्स्वाश्रमे सर्वेषां वः युष्माकं
पूजां विधिपूर्वकं करिष्ये । एतेन मदाश्रमे भवद्भिर्गन्तव्यमिति बोधितम् ।
तेन तस्यातिथिपूजने श्रद्धातिशयः सूचितः । आश्रमपद इति पुँस्त्वमार्षम् ।
सर्वेषामिति पुँलिङ्गत्वेन निर्देशः स्त्रीपरिज्ञानराहित्यमूलकः । वैशब्द
एवार्थे  ॥  १।१०।१५  ॥   

  

ऋषीति । ऋषिपुत्रवचः श्रुत्वैव आश्रमपदं द्रष्टुं सर्वासां मतिर्निश्चयः आस
। अतस्तेन ऋष्यशृङ्गेण सह सर्वाः गणिकास्तदा तस्मिन्काले आश्रमपदं जग्मुः ।
वैशब्द एवार्थे । चो हेतौ । अस्तेर्भूभावाभाव आर्षः । दीप्त्यर्थकासो रूपं
वा  ॥  १।१०।१६  ॥   

  

गतानामिति । ततो ऽनन्तरमेव ऋषिपुत्रः गतानां स्वाश्रमे प्राप्तानां
स्त्रीजनानां पूजां चकार । ह इति प्रसिद्धौ । पूजनस्वरूपमाह इदमर्घ्यादिकं
नः अस्माकम् । दत्तं प्रतिगृह्णन्तु इति शेषः । तुशब्द एवार्थे  ॥  १।१०।१७
 ॥   

  

प्रतीति । समुत्सुकाः परमहर्षविशिष्टाः सर्वा गणिकास्तां मुनिदत्तां पूजां
प्रतिगृह्यैव । तुना शनैः किञ्चित्सम्भाष्य ऋषेर्विभाण्डकाद्भीता एव सत्यः
गमनायैव शीघ्रेण शीघ्रं मतिं दधुः । द्वितीयस्तुशब्द एवार्थे । एतेन
तस्मिन्काले ऋषिराश्रमादन्यत्र गत इति ध्वनितम्  ॥  १।१०।१८  ॥   

  

अस्माकमपीति । द्विज हे ब्राह्मण इमानि मुख्यानि श्रेष्ठानि अस्माकमपि
फलानि प्रतिगृहाण भक्षयस्व च चिरं विलम्बं मा नैव कुरु । ते भद्रम् ।
भक्षणेन कल्याणं स्यादित्यर्थः । वैशब्द एवार्थे । छन्दसि परे
इत्यनुशासनात्प्रतिशब्दः परत्र प्रयुक्तः  ॥  १।१०।१९  ॥   

  

तत इति । ततः स्वोक्त्यनन्तरं हर्षसमन्विता सर्वास्ता गणिकाः तं मुनिं
समालिङ्ग्य तस्मै मुनये विविधाननेकप्रकाराञ्छुभान्रमणीयान् भक्ष्यान्
भक्षयितुं योग्यान्मोदकान्प्रददुः । चो हेतौ । एतेन  

कार्यसिद्धौ न विलम्ब इति हर्षे हेतुर्ध्वनितः  ॥  १।१०।२०  ॥   

  

तानीति । तेजस्वी मुनिः वने नित्यनिवासिनामनास्वादितपूर्वाणि
पूर्वभक्षणकर्मत्वरहितानि तानि मोदकजातानि आस्वाद्य भक्षयित्वा तानि
फलान्येव इति मन्यते स्म । चशब्द एवार्थे  ॥  १।१०।२१  ॥   

आपृछ्येति । अपदानामाश्रयरहितानामीशात्स्वामिनः । रक्षकादित्यर्थः । तस्य
मुनेः पितुः भीता एव स्त्रियः व्रतचर्यां गमनहेतुकव्याजरूपव्रतकर्तव्यतां
निवेद्य उक्त्वा आपृछ्य आज्ञां गृहीत्वा च गच्छन्ति स्वस्थानं यान्ति स्म ।
तुशब्द एवार्थे  ॥  १।१०।२२  ॥   

  

गतास्विति । सर्वासु तासु गणिकासु गतासु काश्यपस्य कश्यपपुत्रविभाण्डकस्य
आत्मजो द्विजो ब्राह्मणः ऋष्यशृङ्ग अस्वस्थहृदयः चलितचित्तः एवासीत् । अत
एव दुःखं यथा स्यात्तथा परिवर्तते स्म । नैकत्रातिष्ठदित्यर्थः । चशब्द
एवार्थे । दुःखाच्च परिवर्तते इति भट्टसम्मतः पाठः । एतेन
ऋषेस्तन्मनस्कत्वं व्यक्तम्  ॥  १।१०।२३  ॥   

  

तत इति । स्वलङ्कृताः शोभनालङ्कारालङ्कृता अत एव मनोज्ञाः मनोहराः ताः
वारमुख्याः गणिकाः यत्र यस्मिन्देशे दृष्टाः ऋषिपुत्रेणावलोकिताः तं देशं
वीर्यवांस्तपोबलविशिष्टः स ऋष्यशृङ्ग ततः स्वाश्रमात्परेद्युः आजगाम । स
वीर्यवानित्येतस्मादुत्तरम् ऽविभाण्डकसुतः श्रीमान्मनसा चिन्तयन्मुहुःऽ इति
श्लोकार्द्धं भट्टसम्मतम्  ॥  १।१०।२४  ॥   

  

दृष्ट्वैवेति । तदा ऋष्यागमनसमये एव आयान्तं तं विप्रम् ऋष्यशृङ्गं
दृष्ट्वैव सर्वास्ताः गणिकाः ततः स्वासनादुपसृत्य प्रत्युद्गम्य इदं वचः
ऊचुः  ॥  १।१०।२५  ॥   

  

तद्वचनमेवाहः एहीति । हे सौम्य अस्माकमपि आश्रमपदमा समन्ताच्छ्रमनिवर्तकं
स्थानमेहि आगच्छ । तत्र तस्मिन्नस्मदाश्रमपदे ऽपि
श्रीमान्सर्वसम्पत्तिसमृद्धः एषः फलादिनिचयविशिष्टः विधिः सत्कारविधानं
विशेषेण भविष्यतीति अब्रुवन् । चशब्द इत्यर्थे अब्रुवन्नित्यस्यानन्तरं
ऽचित्राण्यत्र बहूनि स्युर्मूलानि च फलानि चऽ इति श्लोकार्द्धं भट्टसम्मतम्
 ॥  १।१०।२६  ॥   

  

श्रुत्वेति । सर्वासां हृदयङ्गमं मनोहरं वचनं श्रुत्वैव गमनाय मतिं निश्चयं
चक्रे । तदा तद्गमननिश्चयकाले एव तं ऋषिं स्त्रियः निन्युः । तुचशब्दौ
एवार्थौ । अत्र भारतानुरोधान्नयनं नावमारोप्य गङ्गाप्रवाहेण बोध्यम्  ॥ 
१।१०।२७  ॥   

  

तत्रेति । तदा आनयनकाले तत्र रोमपादस्वामिकाङ्गदेशे महात्मनि तस्मिन्विप्रे
आनीयमाने एव जगत्प्रह्लादयन्नानन्दयन्नेव देवः सहसा त्वरितं ववर्ष ।
तुचशब्दौ एवार्थौ  ॥  १।१०।२८  ॥   

  

वर्षेणेति । स प्रसिद्धो नराधिपो रोमपादः वर्षेण वृष्ट्या सहैव विषयं
स्वदेशमागतं मुनिं विप्रं प्रत्युद्गम्य प्रत्युद्गमनं कृत्वा प्रह्वः नतिं
कुर्वन्नेव शिरसा महीं गतः प्राप्तः । साष्टाङ्गं प्रणामं कृतवानित्यर्थः ।
चशब्द एवार्थे  ॥  १।१०।२९  ॥   

  

अर्घ्यमिति । सुसमाहितः एकाग्रचित्तो राजा अर्घ्यं पूजार्थमुदकं तस्मै
ऋष्यशृङ्गाय न्यायतो यथाविधि प्रददौ । विप्रम् ऋष्यशृङ्गं तत्पितरं च
मन्युः प्रलोभ्यानयनजनितः पुत्रवियोगजनितश्च कोपः मा आविशेत् इति हेतोः
विप्रेन्द्रात् प्रसादं स्वापराधक्षमापनपूर्वकतत्प्रसन्नतां वव्रे ययाचे ।
चशब्दो हेत्वर्थे । विप्रमन्युशब्दौ विनिगमनाविरहेणार्थद्वयबोधकौ  ॥ 
१।१०।३०  ॥   

  

अन्त इति । स राजा अन्तःपुरं प्रविश्य । ऋषिणा सह अन्तःपुरं गत्वेत्यर्थः ।
अस्मै ऋष्यशृङ्गाय शान्तां तन्नामिकां कन्यां शान्तेन मनसा दत्त्वा आहर्षं
वृष्टिजनितऋषिसम्बन्धजनितत्वेन प्रवृद्धप्रमोदमवाप  ॥  १।१०।३१  ॥   

  

एवमिति । एवमुक्तप्रकारेण सर्वकामैः सर्वैरिच्छाविषयीभूतपदार्थैस्तु पूजितः
अत्यन्तं सत्कृतः महातेजाः परमतेजस्वी ऋष्यशृङ्गः शान्तया भार्यया सह तत्र
रोमपादपुरे सन्न्यवसत् । सुखपूर्वकं  

निवासं चकारेत्यर्थः । अत्र महातेजा इत्युक्त्या ऋषेः
गणिकास्पर्शजन्यदोषासंसर्गत्वं ध्वनितम् । तेन रामोपासनायाः प्रभावातिशयः
सूचितः । अत्रार्थै ऽयथा विधिनिषेधौ हि मुक्तं नैवोपसर्पतः । तथा न
स्पर्शतो रामोपासकं विधिपूर्वकम्ऽ इत्यादिवचनं सानुकूलम्  ॥  १।१०।३२  ॥   

  

इति श्रीमद्वाल्मीकीयरामायणव्याख्याने रामायणशिरोमणौ बालकाण्डे दशमः सर्गः
 ॥  १०  ॥   

  

  



</details>
</div>
<div class="js_include collapsed" newlevelforh1="2" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/1_bAlakANDam/02-putrakAmaH/010_RShyashRngakathA.md">
<details><summary><h2>तिलकम् ...{Loading}...</h2></summary>



सुमन्त्र इति । चोदितस्तादृशतपस्विनो गणिकाभिरानयनमत्याश्चर्यमिति विस्तरेण
कथनाय प्रेरितः । मन्त्रिभिः सह सम्मन्त्र्य रोमपादेन यथार्ष्यशृङ्ग आनीतो
येन चोपायेनानीतस्तन्मया निगदितं सर्वं प्रकारं मे मत्तो मन्त्रिभिः सह
शृण्विति योजना  ॥  १।१०।१  ॥   

  

रोमेति । सहामात्यः पुरोहितस्तमुवाच । निरपायो ऽव्यभिचारिफलः  ॥  १।१०।२
 ॥   

  

नारीणां नारीसम्बन्धिविषयाणां शब्दादीनां तत्सम्बन्धिसुखस्य चेत्यर्थः  ॥ 
१।१०।३  ॥   

  

अभिमतैः । प्राणिमात्रस्येति शेषः ।
इन्द्रियार्थैस्तद्विषयैर्दिव्यगीत्यादिभिः । अध्यवसीयतामस्मदुक्तकरणाय
यत्यताम्  ॥  १।१०।४  ॥   

  

तदाह गणिका इति । सत्कृता विचित्राम्बराभरणान्नपानादिभिः  ॥  १।१०।५  ॥   

  

श्रुत्वेति । राजा पुरोहितं तथेति त्वयैव तथा कर्तव्यमिति प्रत्युवाच ।
अत्यल्पविषयत्वाद्राज्ञ एवं वादः । अथ पुरोहितस्य विप्रत्वाद्गणिकाभिः
संवादो ऽनुचित इति सो ऽपि मन्त्रिणः प्रत्युवाच । मन्त्रिणश्च ते तथा
चक्रुः साक्षाद्गणिकाः प्रैरयन्  ॥  १।१०।६  ॥   

  

वारेति । तन्मन्त्रिवचः । अस्मिन्वने युष्मज्जनपदप्रान्तवर्तिनि
शृङ्गवेरपुरवने । आश्रमस्य विभाण्डकाश्रमस्याविदूरे निकटे स्थित्वा
ऋषिपुत्रस्य धीरत्वादिगुणविशिष्टस्य दर्शने यत्नं कुर्वन्ति स्म चक्रुः  ॥ 
१।१०।७  ॥   

  

पितुरुपलालनादभिर्नित्यसन्तुष्टः स आश्रमान्नातिचक्रामाश्रमाद्दूरं न
निरगात्  ॥  १।१०।८  ॥   

  

नेति । रूपादिकं जन्मप्रभृति दृष्टपूर्वं न भवति यथा तथा व्यवह्रियत इति
शेषः । नगरजं सत्वमश्वगजादि । राष्ट्रजम् सूकरकुक्कुटादि  ॥  १।१०।९  ॥   

  

तत इति । तं देशम् वारस्त्रीसञ्चारदेशम् । यदृच्छया दैववशात्  ॥  १।१०।१०,११
 ॥   

  

क इति । कस्त्वं किंजातिः कस्य पुत्र इति च किंनामा च । किं वर्तसे
किंकर्मासि । अपि चैकः संस्त्वं विजने दूरे जनवासरूपग्रामादिभ्यो दूरे वने
किमर्थं चरसीति प्रश्नत्रयम्  ॥  १।१०।१२  ॥   

  

अदृष्टेति । स्त्रिय इत्यस्य दृष्टा इति शेषः । अनेन हार्दमूलभूता "चलस्य
चेतसो या स्यादुदासीनेषु वस्तुषु । अवारणीया वृत्तिः सा दृष्टिशब्देन
कथ्यते  ॥ " इत्युक्तलक्षणा दृष्टिरुक्ता। ततः
सर्वांशेऽनुपेक्षात्मकज्ञानरूपः परिचयोऽपि मध्ये ज्ञेयः। अतस्तासु
हार्दाद्दर्शनजस्नेहात्। "दोषानालोकिनी प्रीत्याख्यचित्तवृत्तिर्हार्दम्"
इत्युक्तेः। स्वकम् स्वीयम्। अदृष्टरूपाः प्रागदृष्टैवंरूपाः। काम्यरूपाः
कमनीयरूपाः। एतद्द्वयं च स्नेहकारणम्  ॥   

१।१०।१३  ॥   

पितेति । नामेत्यन्तमाद्यप्रश्नोत्तरम् । द्वितीयप्रश्नोत्तरमाह कर्म च
मदीयं भुवि प्रसिद्धम् । तपोरूपमित्यर्थः  ॥  १।१०।१४  ॥   

  

तृतीयप्रश्नोत्तरमाह इहेति । इह वने । आश्रमपदः । आर्षं पुंस्त्वम् । वर्तत
इति शेषः । सर्वेषामिति निर्देशो वस्तुमात्राभिप्रायेणा । अनेन
स्त्रीस्वरूपापरिज्ञानं सूचितम्  ॥  १।१०।१५  ॥   

  

ऋषीति । आसेत्यार्षम् । बभूवेत्यर्थः । तद्द्रष्टुं मतिर्बभूवेत्यन्वयः  ॥ 
१।१०।१६  ॥   

  

नो ऽस्माकम् । भक्ष्यमिति शेषः  ॥  १।१०।१७  ॥   

  

प्रतीति । समुत्सुका ऋष्यशृङ्गस्य तदाश्रमतो नयने । ऋषेर्विभाण्डकात्  ॥ 
१।१०।१८  ॥   

  

मुख्यानि प्रशस्तास्वादवन्ति । प्रतारणार्थं मोदका एवमुच्यन्ते ।
प्रतिगृहाण । ते भद्रम् कल्याणम् । भक्षयस्व च । फलानीति शेषः । मा चिरम् ।
ऋषेरागमनात्पूर्वमेव भक्षणीयमित्याशयः  ॥  १।१०।१९  ॥   

  

तत इति । समालिङ्गय स्पर्शेनापि वशीकर्तुमालिङ्गनम् । हर्षसमन्विताः ।
बालब्रह्मचारितो गाढतरालिङ्गनप्राप्त्या स्वकार्यानुकूलस्पर्शप्राप्त्या च
 ॥  १।१०।२०  ॥   

  

तानीति । ताभिः प्रीत्या दत्तानि । तेजस्वी वारवनितास्पर्शे
ऽप्यूर्ध्वरेतस्त्वाद्ब्रह्मज्ञत्वाच्चाहीनतेजाः । मन्यते । यो मन्यते स इव
व्यवहरतीत्यर्थः । पूर्वमनास्वादितान्यनास्वादितपूर्वाणि ।
नित्यनिवासिनामिति कर्तरि शेषे षष्ठी  ॥  १।१०।२१  ॥   

  

व्रतचर्यां मिथ्यैव किञ्चिद्व्रतमनुष्ठेयमस्माकमिति निवेद्य ज्ञापयित्वा ।
तस्मादपदेशाद्व्याजात् । तस्य पितुर्विभाण्डकाद्भीताः स्त्रियो गच्छन्ति
स्म गताः  ॥  १।१०।२२  ॥   

  

अस्वस्थहृदयो ऽप्रसन्नचित्त आसीत् ।
दुःखात्तादृशचाक्षुषादिविषयसुखविश्लेषजात् । परिवर्तनमेकदेशानवस्थितिः  ॥ 
१।१०।२३  ॥   

  

तत इति । उक्ताद्धेतो । मनसा चिन्ययन् । तासां
दर्शनस्पर्शनगमनादिप्रकारान्स्मरन्नित्यर्थः । तत्र गमनमेतद्वारकमवश्यं
भावीति चिन्तयन्नित्यर्थश्च  ॥  १।१०।२४  ॥   

  

तं कं तत्राह मनोज्ञा इति  ॥  १।१०।२५  ॥   

  

उपसृत्य प्रत्युद्गम्य  ॥  १।१०।२६  ॥   

  

चित्राणीति । यद्यत्रैव चित्राणि मूलानि फलानि च भवेयुः । सम्भावनायां लिङ्
। अतस्तत्र गमनं व्यर्थमिति चेत्तत्राप्येष विधिः ।
विचित्रफलमूलभक्षणविधिर्विशेषेणेतो ऽप्याधिक्येन भविष्यति  ॥  १।१०।२७  ॥   

  

श्रुत्वा त्विति । गङ्गायां पूर्वस्थापितां नावमारोप्य प्रवाहेणैवाङ्गदेशं
निन्युरिति महाभारते  ॥  १।१०।२८  ॥   

  

तत्रेति । अङ्गदेशे  ॥  १।१०।२९  ॥   

  

वर्षेणेति । वर्षेण सहैव विषयं स्वदेशमागतं विप्रं प्रत्युद्गम्य प्रह्वो
ऽञ्जल्यादिपूर्वं नम्रः । जात इति शेषः । शिरसा महीं गतश्च ।
साष्टाङ्गनमस्कारं च कृतवानित्यर्थः  ॥  १।१०।३०  ॥   

  

अर्घ्यं चेति । अर्घ्यादिपूजिताद्विप्रेन्द्रादृष्यशृङ्गात्प्रसादं मयि
सापराधे ऽपि भवान्नित्यप्रसन्नो ऽस्त्वित्येवं सौमुख्यं वव्रे ।
किमर्थमित्यत आह मेति । अतिजुगुप्सितं गणिकाभिः स्वानयनं व्यवहारकाले
ज्ञात्वा तं विप्रमृष्यशृङ्गं तत्पितरं विभाण्डकं च मन्युः क्रोध आविशेत् ।
स मा प्रविशत्वित्यर्थमिति भावः  ॥  १।१०।३१  ॥   

  

अन्तरिति । प्रसन्नत्वादेव तदनुज्ञयान्तःपुरं प्रवेश्य हर्षं
वृष्टिजमृषिसम्बन्धजं च  ॥  १।१०।३२  ॥   

  

एवमिति । ननु गणिकास्पर्शतत्स्पृष्टफलभक्षणादिभिरस्य तपोहानौ कथं
तद्गमनमात्रेण वृष्टिः, न च स्त्रीत्वाद्यज्ञानान्न तपोहानिः । ईषद्दोषस्तु
तपसैव दग्ध इति वाच्यम् । निर्मलब्रह्मचर्येण
विदितनिखिलवेदशास्त्रतत्त्वस्य शास्त्रतः स्त्रीस्वरूपज्ञानस्य ब्रह्मचर्ये
तत्परिहारज्ञानस्य च दुर्निवारत्वात्, वने वनचरस्त्रीणामनुभवाच्च ।
सर्वथाज्ञत्वे ऽनुग्रहशक्त्यभावापत्तेश्चेति चेन्न । निर्मलब्रह्मचर्येण
ब्रह्मज्ञतया सर्वत्र ब्रह्मदृष्ट्या च दोषलेशस्याप्यस्पर्शात् ।
प्रारब्धवशात्क्षत्रियस्त्रीसम्बन्धं भाविनं तद्द्वारकं जानन्नेव
गणिकाभिस्तथा व्यवजह्रे तासां भयानुत्पत्तये । अत एव "न तेन" इति नवमश्लोके
"तथा व्यवह्रियते" इति शेषः पूरितो ऽस्माभिः प्राक् । एतत्सर्वं
जानन्पितापि तमनुयाय न शप्तवान् । राजानमित्येवात्र तत्त्वम् । अनेन
तत्त्वज्ञस्य सर्वदोषासम्बन्धो ध्वनितः । ब्रह्मज्ञे दानसङ्कल्पमात्रेण
फलसिद्धिरित्यादि च सूचितम् । यत्तु क्वचिद्विभाण्डकस्य पुत्रान्वेषणं
क्रोधेन ततो मार्गे ऋष्यशृङ्गाय शान्तादानादिवृत्तान्तलाभेन पुनराश्रमं
परावृत्यागमनवर्णनं तदपि तत्त्वज्ञत्व एवोपपद्यते । अन्यथा स्वपुत्रस्य
गणिकाद्वारकब्रह्मचर्यविलोपकृतो रोषो ऽज्ञस्य तस्य केनाप्युपायेन
वारयितुमशक्य इत्यलम्  ॥  १।१०।३३  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये बालकाण्डे
दशमः सर्गः  ॥  १०  ॥   

  



</details>
</div>
<div class="js_include collapsed" newlevelforh1="2" title="द्राविडपाठः" unfilled url="/purANam/rAmAyaNam/drAviDapAThaH/1_bAlakANDam/02-putrakAmaH/010_RShyashRngakathA.md">
<details><summary><h2>द्राविडपाठः ...{Loading}...</h2></summary>


सुमन्त्रश्चोदितो राज्ञा प्रोवाचेदं वचस्तथा।  
यथर्श्यशृङ्गस्त्वानीतः शृणु मे मन्त्रिभिः स ह ॥ 1.10.1 ॥   
रोमपादमुवाचेदं सहामात्यपुरोहितः।  
उपायो निरपायोऽयमस्माभिरभिचिन्तितः ॥ 1.10.2 ॥   
ऋश्यशृङ्गो वनचरस्तपःस्वाध्यायने रतः।  
अनभिज्ञः स नारीणां विषयाणां सुखस्य च ॥ 1.10.3 ॥   
इन्द्रियार्थैरभिमतैर्नरचित्तप्रमाथिभिः।  
पुरमानाययिष्यामः क्षिप्रं चाध्यवसीयताम् ॥ 1.10.4 ॥   
गणिकास्तत्र गच्छन्तु रूपवत्यः स्वलङ्कृताः।  
प्रलोभ्य विविधोपायैरानयिष्यन्ति सत्कृताः ॥ 1.10.5 ॥   
पुरोहितो मन्त्रिणश्च तथा चक्रुश्च ते तदा।  
वारमुख्यास्तु तच्छ्रुत्वा वनं प्रविविशुर्महत् ॥ 1.10.6 ॥   
आश्रमस्याविदूरेऽस्मिन् यत्नं कुर्वन्ति दर्शने।  
ऋषिपुत्रस्य धीरस्य नित्यमाश्रमवासिनः ॥ 1.10.7 ॥   
पितुः स नित्यसन्तुष्टो नातिचक्राम चाश्रमात् ॥ 1.10.8 ॥   
न तेन जन्मप्रभृति दृष्टपूर्वं तपस्विना।  
स्त्री वा पुमान् वा यच्चान्यत्सर्वं नगरराष्ट्रजम् ॥ 1.10.9 ॥   
ततः कदाचित्तं देशमाजगाम यदृच्छया।  
विभण्डकसुतस्तत्र ताश्चापश्यद्वराङ्गनाः ॥ 1.10.10 ॥   
ताश्चित्रवेषाः प्रमदा गायन्त्यो मधुरस्वरैः।  
ऋषिपुत्रमुपागम्य सर्वा वचनमब्रुवन् ॥ 1.10.11 ॥   
कस्त्वं किं वर्तसे ब्रह्मन् ज्ञातुमिच्छामहे वयम्।  
एकस्त्वं विजने घोरे वने चरसि शंस नः ॥ 1.10.12 ॥   
अदृष्टरूपास्तास्तेन काम्यरूपा वने स्त्रियः।  
हार्दात्तस्य मतिर्जाता ह्याख्यातुं पितरं स्वकम् ॥ 1.10.13 ॥   
पिता विभण्डकोऽस्माकं तस्याहं सुत औरसः।  
ऋश्यशृङ्ग इति ख्यातं नाम कर्म च मे भुवि ॥ 1.10.14 ॥   
इहाश्रमपदोऽस्माकं समीपे शुभदर्शनाः।  
करिष्ये वोऽत्र पूजां वै सर्वेषां विधिपूर्वकम् ॥ 1.10.15 ॥   
ऋषिपुत्रवचः श्रुत्वा सर्वासां मतिरास वै।  
तदाश्रमपदं द्रष्टुं जग्मुः सर्वाश्च तेन ताः ॥ 1.10.16 ॥   
आगतानां ततः पूजामृषिपुत्रश्चकार ह।  
इदमर्घ्यमिदं पाद्यमिदं मूलमिदं फलम् ॥ 1.10.17 ॥   
प्रतिगृह्य तु तां पूजां सर्वा एव समुत्सुकाः।  
ऋषेर्भीतास्तु शीघ्रं ता गमनाय मतिं दधुः ॥ 1.10.18 ॥   
अस्माकमपि मुख्यानि फलानीमानि वै द्विज।  
गृहाण प्रति भद्रं ते भक्षयस्व च मा चिरम् ॥ 1.10.19 ॥   
ततस्तास्तं समालिङ्ग्य सर्वा हर्षसमन्विताः।  
मोदकान् प्रददुस्तस्मै भक्षांश्च विविधान् शुभान् ॥ 1.10.20 ॥   
तानि चास्वाद्य तेजस्वी फलानीति स्म मन्यते।  
अनास्वादितपूर्वाणि वने नित्यनिवासिनाम् ॥ 1.10.21 ॥   
आपृच्छ्य तु तदा विप्रं व्रतचर्यां निवेद्य च।  
गच्छन्ति स्मापदेशात्ताः भीतास्तस्य पितुः स्त्रियः ॥ 1.10.22 ॥   
गतासु तासु सर्वासु काश्यपस्यात्मजो द्विजः।  
अस्वस्थहृदयश्चासीद्दुःखं स्म परिवर्तते ॥ 1.10.23 ॥   
ततोऽपरेद्युस्तं देशमाजगाम स वीर्यवान्।  
मनोज्ञा यत्र ता दृष्टा वारमुख्याः स्वलङ्कृताः ॥ 1.10.24 ॥   
दृष्टैव च तदा विप्रमायान्तं हृष्टमानसाः।  
उपसृत्य ततः सर्वास्तास्तमूचुरिदं वचः ॥ 1.10.25 ॥   
एह्याश्रमपदं सौम्य ह्यस्माकमिति चाब्रुवन्।  
तत्राप्येष विधिः श्रीमान् विशेषेण भविष्यति ॥ 1.10.26 ॥   
श्रुत्वा तु वचनं तासां सर्वासां हृदयङ्गमम्।  
गमनाय मतिं चक्रे तं च निन्युस्तदा स्त्रियः ॥ 1.10.27 ॥   
तत्र चानीयमाने तु विप्रे तस्मिन् महात्मनि।  
ववर्ष सहसा देवो जगत्प्रह्लादयंस्तदा ॥ 1.10.28 ॥   
हर्षेणैवागतं विप्रं विषयं स्वं नराधिपः।  
प्रत्युद्गम्य मुनिं प्रह्वः शिरसा च महीं गतः ॥ 1.10.29 ॥   
अर्घ्यं च प्रददौ तस्मै न्यायतः सुसमाहितः।  
वव्रे प्रसादं विप्रेन्द्रान्मा विप्रं मन्युराविशत् ॥ 1.10.30 ॥   
अन्तःपुरं प्रविश्यास्मै कन्यां दत्त्वा यथाविधि।  
शान्तां शान्तेन मनसा राजा हर्षमवाप सः ॥ 1.10.31 ॥   
एवं स न्यवसत्तत्र सर्वकामैः सुपूजितः ॥ 1.10.32 ॥   

</details>
</div>
