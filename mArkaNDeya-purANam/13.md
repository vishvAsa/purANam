+++
title = "१३"

+++

त्रयोदशोऽध्यायः  

पुत्र उवाच  

अहं वैश्यकुले जातो जन्मन्यस्मात्तु सप्तमे  ।  
समतीते गवां रोधं निपाने कृतवान् पुरा  ॥ १३.१ ॥  
विपाकात्कर्मणस्तस्य नरकं भृशदारुणम्  ।  
सम्प्राप्तोऽग्निशिखाघोरमयोमुखखगाकुलम्  ॥ १३.२ ॥  
यन्त्रपीडनगात्रासृक्प्रवाहोद्भूतकर्दमम्  ।  
विशस्यमानदुष्कर्मितन्निपातरवाकुलम्  ॥ १३.३ ॥  
पात्यमानस्य मे तत्र साग्रं वर्षशतं गतम्  ।  
महातापार्तितप्तस्य तृष्णादाहान्वितस्य च  ॥ १३.४ ॥  
तत्राह्लादकरः सद्यः पवनः सुखशीतलः  ।  
करम्भबालुकाकुम्भमध्यस्थो मे समागतः  ॥ १३.५ ॥  
तत्सम्पर्कादशेषाणां नाभवद्यातना नृणाम्  ।  
मम चापि यथा स्वर्गे स्वर्गिणां निर्वृतिः परा  ॥ १३.६ ॥  
किमेतदिति चाह्लादविस्तारस्तिमितेक्षणैः  ।  
दृष्टमस्माभिरासन्नं नररत्नमनत्तमम्  ॥ १३.७ ॥  
याम्यश्च पुरुषो घोरो दण्डहस्तोऽशनिप्रभः  ।  
पुरतो दर्शयन्मार्गमिति एहीति वगथ  ॥ १३.८ ॥  
पुरुषः स तदा दृष्ट्वा यातनाशतसङ्कुलम्  ।  
नरकं प्राह तं याम्यं किङ्करं कृपयान्वितः  ॥ १३.९ ॥  

पुरुष उवाच  

भो याम्यपुरुषाचक्ष्व किं मया दुष्कृतं कृतम्  ।  
येनेदं यातनाभीं प्राप्तोऽस्मि नरकं परम्  ॥ १३.१० ॥  
विपश्चिदिति विख्यातो जनकानामहं कुले  ।  
जातो विदेहविषये सम्यङ्मनुजपालकः  ॥ १३.११ ॥  
यज्ञैर्मयेष्टं बहुभिर्धर्मतः पालिता मही  ।  
नोत्सृष्टश्चैव सङ्ग्रामो नातिथिर्विमुखो गतः  ॥ १३.१२ ॥  
पितृदेवर्षिभृत्याश्च न चापचरिता मया  ।  
कृता स्पृहा च न मया परस्त्रीविभवादिषु  ॥ १३.१३ ॥  
पर्वकालेषु पितरस्तिथिकालेषु देवताः  ।  
पुरुषं स्वयमायान्ति निपानमिव धेनवः  ॥ १३.१४ ॥  
यतस्ते विमुखा यान्ति निश्वस्य गृहमेधिनः  ।  
तस्मादिष्टश्च पूर्तश्च धमौ द्वावपि नश्यतः  ॥ १३.१५ ॥  
पितृनिश्वासविध्वस्तं सप्तजन्मार्जितं शुभम्  ।  
त्रिजन्मप्रभवं दैवो निश्वासो हन्त्यसंशयम्  ॥ १३.१६ ॥  
तस्माद्दैवे च पित्र्ये च नित्यमेवोद्यतोऽभवम्  ।  
सोऽहं कथमिमं प्राप्तो नरङ्क भृशदारुणम्  ॥ १३.१७ ॥  

इति श्रीमार्कण्डेयपुराणे पितापुत्रसंवादो नाम त्रयोदशोऽध्यायः  
