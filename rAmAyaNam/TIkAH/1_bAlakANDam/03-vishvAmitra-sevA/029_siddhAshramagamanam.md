+++
title = "०२९ सिद्धाश्रमगमनम्"
title_english = "029 Legend of siddha Ashrama"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_1/Kanda_1_BK-029-Sidhdha_Shrama_Gamanam.mp3"></div>

<div class="js_include collapsed" newlevelforh1="2" title="IITK" unfilled url="/purANam/rAmAyaNam/audIchya-pAThaH/iitk/1_bAlakANDam/03-vishvAmitra-sevA/029_siddhAshramagamanam.md">
<details><summary><h2>IITK ...{Loading}...</h2></summary>

Viswamitra relates the story of Siddhashrama. All the rishis in the
hermitage worship him.



### श्लोकः
#### मूलम्
अथ तस्याप्रमेयस्य तद्वनं परिपृच्छतः।  
विश्वामित्रो महातेजा व्याख्यातुमुपचक्रमे॥1.29.1॥

#### शब्दार्थः
अथ thereafter, तत् वनम् about that forest, परिपृच्छतः while he was enquiring, अप्रमेयस्य of the man of immeasurable prowess, तस्य of Rama, महातेजा highly lustrous, विश्वामित्रः Visvamitra, व्याख्यातुम् to explain, उपचक्रमे commenced.

#### आङ्ग्लानुवादः
The highly lustrous Viswamitra heard the words of Rama of immeasurable prowess. On his (Rama's) query about the forest, Viswamitra explains.



### श्लोकः
#### मूलम्
इह राम महाबाहो विष्णुर्देववरः प्रभुः।  
वर्षाणि सुबहूनीह तथा युगशतानि च॥1.29.2॥  
तपश्चरणयोगार्थमुवास सुमहातपाः।

#### शब्दार्थः
महाबाहो O Mighty armed one, राम Rama, इह here, देववरः the formost of gods, प्रभुः highly competent, सुमहातपाः great ascetic, विष्णुः lord Vishnu, सुबहूनि innumerable, वर्षाणि years, युगशतानि hundreds of yugas, तपश्चरणयोगार्थम् for carrying out yogic practices and penance, उवास lived.

#### आङ्ग्लानुवादः
"O mightyarmed Rama Lord Visnu, the foremost among the gods, and master the great ascetic lived here carrying out yogic practices and penance for innumerable years  constituting hundreds of yugas.



### श्लोकः
#### मूलम्
एष पूर्वाश्रमो राम वामनस्य महात्मनः॥1.29.3॥  
सिद्धाश्रम इति ख्यातस्सिद्धो ह्यत्र महातपाः।

#### शब्दार्थः
राम O Rama, एषः this place, महात्मनः of the glorious, वामनस्य Vamana's, पूर्वाश्रमः formerly  hermitage of, सिद्धाश्रमः Siddhashrama, इति thus, ख्यातः known, हि indeed, महातपाः great ascetic, अत्र here, सिद्धः succeeded in his ascetic pratices.

#### आङ्ग्लानुवादः
"O Rama this was the hermitage of glorious Vamana. The great sage her performed his ascetic pratices here, hence it is known as siddhashrama.



### श्लोकः
#### मूलम्
एतस्मिन्नेव काले तु राजा वैरोचनिर्बलिः॥1.29.4॥  
निर्जित्य दैवतगणान् सेन्द्रांश्च समरुद्गणान्।  
कारयामास तद्राज्यं त्रिषु लोकेषु विश्रुतः॥1.29.5॥

#### शब्दार्थः
एतस्मिन् काले एव during this period itself, वैरोचनिः the son of Virochana, राजा king बलिः Bali, सेन्द्रान् with Indra, समरुद्गणान् together with host of Maruts, दैवतगणान् host of devatas, निर्जित्य having vanquished, त्रिषु in three, लोकेषु worlds, विश्रुतः famed, तत् राज्यम् that kingdom, कारयामास ruled.

#### आङ्ग्लानुवादः
"During the period Visnu (in the incarnation of Vamana) was observing austerities at this hermitage, king Bali, son of Virochana, having vanquished Indra and maruts and devatas ruled this kingdom and became famous in all the three worlds (for his prowess and generosity.)



### श्लोकः
#### मूलम्
बलेस्तु यजमानस्य देवास्साग्निपुरोगमाः।  
समागम्य स्वयं चैव विष्णुमूचुरिहाश्रमे॥1.29.6॥

#### शब्दार्थः
बलेः when emperor Bali, यजमानस्य while he was performing the sacrifice, साग्निपुरोगमाः with Agni in the forefront, देवाः devas, इह in this, आश्रमे hermitage, विष्णुम् lord Vishnu, स्वयम् personally, समागम्य having got together, ऊचुः uttered these words.

#### आङ्ग्लानुवादः
"While Bali was performing the sacrifice (to confirm his position as lord of the three worlds), the devas got together with Agni in the forefront and approached Lord Visnu  
at this hermitage, sayingः



### श्लोकः
#### मूलम्
बलिर्वैरोचनिर्विष्णो यजते यज्ञमुत्तमम्।  
असमाप्ते क्रतौ तस्मिन् स्वकार्यमभिपद्यताम्॥1.29.7॥

#### शब्दार्थः
विष्णो O Visnu, वैरोचनिः son of Virochana, बलिः Bali, उत्तमम् excellent, यज्ञम् sacrifice, यजते is performing, तस्मिन् क्रतौ in that sacrifice, असमाप्ते before being completed, स्वकार्यम् our purpose, अभिपद्यताम् let it be achieved.

#### आङ्ग्लानुवादः
'O Visnu son of Virochana is performing a great sacrifice. Before its completion, our purpose ought to be achieved'.



### श्लोकः
#### मूलम्
ये चैनमभिवर्तन्ते याचितार इतस्ततः।  
यच्च यत्र यथावच्च सर्वं तेभ्यः प्रयच्छति॥1.29.8॥

#### शब्दार्थः
ये याचितारः those seekers of favours, इतस्ततः from here and there, एनम्  him, अभिवर्तन्ते  approach, यच्च whichever, यत्र wherever, यथावच्च in whatever manner, सर्वम् all that, तेभ्यः for them, प्रयच्छति is granting.

#### आङ्ग्लानुवादः
'He is granting the seekers whatever, wherever and in whichever maner they, coming from here and there approach him for favour'.



### श्लोकः
#### मूलम्
स त्वं सुरहितार्थाय मायायोगमुपागतः।  
वामनत्वं गतो विष्णो कुरु कल्याणमुत्तमम्॥1.29.9॥

#### शब्दार्थः
विष्णो O Visnu, सः त्वम् such a god as you are, सुरहितार्थाय for the welfare of devatas, मायायोगम् by act of illusion, उपागतः have assumed, वामनत्वम् गतः assuming  dwarfness, उत्तमम् supreme, कल्याणम् auspicious act, कुरु perform.

#### आङ्ग्लानुवादः
"O Visnu perform this supreme, auspicious act assuming the form of a dwarf through, the power of illusion for the welfare of the devatas'.



### श्लोकः
#### मूलम्
एतस्मिन्नन्तरे राम कश्यपोऽग्निसमप्रभः।  
अदित्या सहितो राम दीप्यमान इवौजसा॥1.29.10॥  
देवीसहायो भगवान् दिव्यं वर्षसहस्रकम् ।  
व्रतं समाप्य वरदं तुष्टाव मधुसूदनम्॥1.29.11॥

#### शब्दार्थः
राम O Rama, एतस्मिन् अन्तरे in the meantime, अग्निसमप्रभः resplendent as fire, ओजसा with supreme lustre, दीप्यमान इव as if radiating with, भगवान् worshipful, काश्यपः Kashyapa, अदित्या सहितः in the company of Aditi, दिव्यं वर्षसहस्रकम् a thousand divine years, व्रतम् vow, समाप्य having completed, वरदम् conferer of boons, मधुसूदनम् Madhusudana, तुष्टाव extolled.

#### आङ्ग्लानुवादः
"O Rama in the mean time revered Kasyapa resplendent like the god of fire radiating lustre with Aditi who had completed a thousand divine years of austerities pleased (with her penance) the conferer of boons, Lord Madhusudana" (Visnu) (And she said to Visnu)ः



### श्लोकः
#### मूलम्
तपोमयं तपोराशिं तपोमूर्तिं तपात्मकम्।  
तपसा त्वां सुतप्तेन पश्यामि पुरुषोत्तमम्॥1.29.12॥

#### शब्दार्थः
तपोमयम् endowed with extremely great ascetisism, तपोराशिम् a mass of Tapas, तपोमूर्तिम् embodiment of Tapas, तपात्मकम् made of great Tapas, पुरुषोत्तमम् O Purushottama, त्वाम् you, सुतप्तेन with well performed, तपसा with penance, पश्यामि I am beholding you.

#### आङ्ग्लानुवादः
"You are all ascetism, a mass of tapas, and an embodiment of tapas. Your soul is tapas. O Purushottama I am beholding you after a rigorous penance.



### श्लोकः
#### मूलम्
शरीरे तव पश्यामि जगत्सर्वमिदं प्रभो।  
त्वमनादिरनिर्देश्यस्त्वामहं शरणं गतः॥1.29.13॥

#### शब्दार्थः
प्रभो O Lord, तव your, शरीरे in the body, इदम् this, सर्वं जगत् entire universe, पश्यामि I am beholding, त्वम् you, अनादि beginingless, अनिर्देश्यः indescribable, अहम् I, त्वाम् you, शरणं गतः taking refuge.

#### आङ्ग्लानुवादः
"O Lord I am beholding this entire universe in your body. You are beginningless and  indescribable. I take refuge in you".



### श्लोकः
#### मूलम्
तमुवाच हरिः प्रीतः कश्यपं धूतकल्मषम्।  
वरं वरय भद्रं ते वरार्होऽसि मतो मम ॥1.29.14॥

#### शब्दार्थः
हरिः Visnu, प्रीतः is pleased, धूतकल्मषम् with sins removed, तं काश्यपम् addressing that Kashyapa, उवाच said, वरम् boon, वरय ask for, ते भद्रम् may you prosper, वरार्हः worthy of receiving boon, मम for me, मतः असि dear to me.

#### आङ्ग्लानुवादः
Addressing Kasyapa whose sins had been washed clean, Lord Visnu pleased (with his penance) saidः "Be prosperous you are dear to me. Worthy of a boon. Ask."



### श्लोकः
#### मूलम्
तच्छ्रुत्वा वचनं तस्य मारीचः कश्यपोऽब्रवीत्।  
अदित्या देवतानां च मम चैवानुयाचतः॥1.29.15॥  
वरं वरद सुप्रीतो दातुमर्हसि सुव्रत।

#### शब्दार्थः
तस्य his, तत् वचनम् those words, श्रुत्वा having heard, मारीचः son of Maricha, काश्यपः Kashyapa, अब्रवीत् spoke, वरद O Bestower of boons, सुव्रत man of excellent vows, अदित्याः for Aditi, देवतानां च for devatas also, अनुयाचतः following all of them soliciting, मम च for me also, सुप्रीतः well pleased, वरम् boon, दातुम् अर्हसि it behoves of you to grant.

#### आङ्ग्लानुवादः
Having heard those words of Vishnu, Kasyapa, son of Maricha, replied, "O bestower of boons, O great practitioner of austerities Be pleased to grant a boon for Aditi, devatas and for myself.



### श्लोकः
#### मूलम्
पुत्रत्वं गच्छ भगवन्नदित्या मम चानघ॥1.29.16॥  
भ्राता भव यवीयांस्त्वं शक्रस्यासुरसूदन ।  
शोकार्तानां तु देवानां साहाय्यं कर्तुमर्हसि॥1.29.17॥

#### शब्दार्थः
भगवन् O Adorable one, अनघ O Blemishless one, अदित्याः for Aditi, मम च and for me, पुत्रत्वम् become the son, गच्छ obtain, असुरसूदन O Destroyer of asuras, त्वम् you, शक्रस्य Indra's, यवीयान् younger, भ्रता brother, भव become, शोकार्तानाम् for those stricken with  
sorrow, देवानाम् for devatas, साहाय्यम् help, कर्तुम् अर्हसि you are fit to do.

#### आङ्ग्लानुवादः
"O Sinless Lord, Be born son to Aditi and to me, O Destroyer of asuras, be the younger brother to Indra. You can help these sorrowstricken devatas.



### श्लोकः
#### मूलम्
अयं सिद्धाश्रमो नाम प्रसादा त्ते भविष्यति।  
सिद्धे कर्मणि देवेश उत्तिष्ठ भगवन्नितः॥1.29.18॥

#### शब्दार्थः
देवेश O Lord of celestials, कर्मणि why my penance, सिद्धे is accomplished, अयम् this one, ते your, प्रसादात् by graciousness, सिद्धाश्रमो नाम by the name of Siddhaashrama, भविष्यति  will become, भगवन् O Worshipful one, इतः from here, उत्तिष्ठ arise.

#### आङ्ग्लानुवादः
O Lord of the celestials, with my penance accomplished (here) this place will be known as siddhaashrama by your grace. O Lord arise from here".



### श्लोकः
#### मूलम्
अथ विष्णुर्महातेजा अदित्यां समजायत।  
वामनं रूपमास्थाय वैरोचनिमुपागमत्॥1.29.19॥

#### शब्दार्थः
अथ then, महातेजाः highly resplendent one, विष्णुः Vishnu, अदित्याम् from the womb of Aditi, समजायत was born, वामनं रुपम् form of Vamana, आस्थाय assuming, वैरोचनिम्  emperor Bali,the son of Virochana, उपागमत् approached.

#### आङ्ग्लानुवादः
Then the resplendent Visnu, born from the womb of Aditi and assuming the form of Vamana, approached, the son of Virochana (Bali).



### श्लोकः
#### मूलम्
त्रीन् क्रमानथ भिक्षित्वा प्रतिगृह्य च मानदः।  
आक्रम्य लोकान् लोकात्मा सर्वभूतहिते रतः॥1.29.20॥  
महेन्द्राय पुनः प्रादान्नियम्य बलिमोजसा।  
त्रैलोक्यं स महातेजाश्चक्रे शक्रवशं पुनः॥1.29.21॥

#### शब्दार्थः
अथ thereafter, मानदः giver of selfrespect, लोकात्मा the soul of the universe, सर्वभूतहिते रतः engaged in the welfare of all living beings, त्रीन् three, क्रमान् footsteps, भिक्षित्वा having solicited, प्रतिगृह्य च and having received, लोकान् the  worlds, आक्रम्य having occupied, बलिम् Bali, ओजसा with his energy, नियम्य having restrained, महेन्द्राय for Mahendra, पुनः again, प्रादात् gave, महातेजाःसः that highly lustrous Visnu, त्रैलोक्यम् three worlds, पुनः again, शक्रवशम् in the possession of Mahendra, चक्रे made.

#### आङ्ग्लानुवादः
Thereafter, Visnu, soul of the universe who restores respect (for the righeous), and renders the welfare of all living beings, having begged from Bali, and been granted three places to put his footsteps on occupied the (three) worlds and by restraining Bali with his energy, gave (it) back to Mahendra. In this manner the highly lustrous Visnu, gave  possession of the three worlds to Mahendra.



### श्लोकः
#### मूलम्
तेनैष पूर्वमाक्रान्त आश्रमश्श्रमनाशनः।  
मयापि भक्तय तस्यैष वामनस्योपभुज्यते॥1.29.22॥

#### शब्दार्थः
श्रमनाशनः extinguishing the fatigue, एषःआश्रमः this ashrama, तेन by Vamana, पूर्वम् formerly, आक्रान्तः occupied, तस्य वामनस्य that Vamana's, भक्तय with devotion, मयापि by me also, एषः this ashrama, उपभुज्यते is enjoyed.

#### आङ्ग्लानुवादः
"This asrama, which relieves fatigue, previously under the possession of Vamana, has come under my occoupation for my devotion to him.



### श्लोकः
#### मूलम्
एतमाश्रममायान्ति राक्षसा विघ्नकारिणः।  
अत्रैव पुरुषव्याघ्र हन्तव्या दुष्टचारिणः॥1.29.23॥

#### शब्दार्थः
पुरुषव्याघ्र OBest among men, विघ्नकारिणः those causing obstacles, रक्षसाः rakshasas, एतम् आश्रमम् this ashrama, आयान्ति are coming, दुष्टचारिणः the wicked ones, अत्रैव here alone, हन्तव्याः are fit to be killed.

#### आङ्ग्लानुवादः
"O tiger among men, wicked rakshasas who prowl about the asram and cause  
obstacles ought to be killed here only.



### श्लोकः
#### मूलम्
अद्य गच्छामहे राम सिद्धाश्रममनुत्तमम्।  
तदाश्रमपदं तात तवाप्येतद्यथा मम॥1.29.24॥

#### शब्दार्थः
राम O Rama, अद्य now, अनुत्तमम् the excellent, सिद्धाश्रमम् Siddha ashrama, गच्छामहे shall go तात O Child, तत् that, एतत् this same one, आश्रमपदम् ahrama, मम to me, यथा as, तवापि even for you, तथा in the same way.

#### आङ्ग्लानुवादः
"O Rama, now let's go to the unparalleled Siddhashrama. O child this asrama is the same to you as it is to me (treat this as your own)".



### श्लोकः
#### मूलम्
प्रविशन्नाश्रमपदं व्यरोचत महामुनिः।  
शशीव गतनीहारः पुनर्वसुसमन्वितः॥1.29.25॥

#### शब्दार्थः
आश्रमपदम् the hermitage, प्रविशन् while entering, महामुनिः the great ascetic, गतनीहारः cleared of mist, पुनर्वसुसमन्वितः in conjunction with Punarvasu star, शशीव like moon, व्यरोचत was shining.

#### आङ्ग्लानुवादः
While enetering the hermitage the great ascetic appeared resplendent (in the company of Rama and Lakshmana) like the moon in conjunction with Punarvasu star emerging out of  the mist.



### श्लोकः
#### मूलम्
तं दृष्ट्वा मुनयस्सर्वे सिद्धाश्रमनिवासिनः।  
उत्पत्त्योत्पत्त्य सहसा विश्वामित्रमपूजयन्॥1.29.26॥

#### शब्दार्थः
सिद्धाश्रमनिवासिनः inhabitants of Siddha ashrama, मुनयः ascetics, सर्वे all, तं दृष्ट्वा having seen him, उत्पत्त्य उत्पत्त्य having jumped out, सहसा immediately, विश्वामित्रम् Visvamitra, अपूजयन् worshipped.

#### आङ्ग्लानुवादः
At the sight of Viswamitra all the ascetics, inmates of Siddhashrama, jumped out instantly and offered him their worship.



### श्लोकः
#### मूलम्
यथार्हं चक्रिरे पूजां विश्वामित्राय धीमते।  
तथैव राजपुत्राभ्यामकुर्वन्नतिथिक्रियाम्॥1.29.27॥

#### शब्दार्थः
धीमते to the sagacious, विश्वामित्राय Visvamitra, यथार्हम् in a fitting manner, पूजाम् honours, चक्रिरे extended, तथैव in the same manner, राजपुत्राभ्याम् for both the princes, अतिथिक्रियाम् hospitality, अकुर्वन् extended.

#### आङ्ग्लानुवादः
They extended hospitality to both the princes in the same way they offered their worship to the sagacious Viswamitra.



### श्लोकः
#### मूलम्
मुहूर्तमथ विश्रान्तौ राजपुत्रावरिन्दमौ।  
प्राञ्जली मुनिशार्दूलमूचतू रघुनन्दनौ॥1.29.28॥

#### शब्दार्थः
अथ thereafter, अरिन्दमौ destroyers of enemies, राजपुत्रौ two princes, रघुनन्दनौ Rama and Lakshmana bringing glory to Raghu's race, मुहूर्तम् for a while, विश्रान्तौ having taken rest, प्राञ्जली with folded palms, मुनिशार्दूलम् addressing best of asetics,Visvamitra, ऊचतुः spoke.

#### आङ्ग्लानुवादः
The two princes of the lineage of Raghu, destroyers of foes rested a while and then said to Viswamitra, a tiger amon sagesः



### श्लोकः
#### मूलम्
अद्यैव दीक्षां प्रविश भद्रं ते मुनिपुङ्गव।  
सिद्धाश्रमोऽयं सिद्धस्स्यात् सत्यमस्तु वचस्तव॥1.29.29॥

#### शब्दार्थः
मुनिपुङ्गव O Foremost of ascetics, अद्यैव today itself, दीक्षाम् initiation ceremony, प्रविश enter, ते भद्रम् May you prosper, अयं सिद्धाश्रमः this siddha ashrama, सिद्धःस्यात् may attain  perfection, तव वचः your words, सत्यम् अस्तु shall become truthful.

#### आङ्ग्लानुवादः
O foremost of ascetics Get initialed today. You will prosper and this asram will attain its fulfilment. Your words shall come true.



### श्लोकः
#### मूलम्
एवमुक्तो महातेजा विश्वामित्रो महान् ऋषिः ।  
प्रविवेश तदा दीक्षां नियतो नियतेन्द्रियः॥1.29.30॥

#### शब्दार्थः
एवम् in this manner, उक्तःspoken, महातेजाः the highly lustrous, विश्वामित्रः Visvamitra, महान् ऋषिः great ascetic, तदा then, नियतः engaged in the religious observance, नियतेन्द्रियः with restrained senses, दीक्षाम् initiation ceremony, प्रविवेश entered.

#### आङ्ग्लानुवादः
Saying this, Viswamitra, the great saint effulgent and self trained engaged himself in the  initiation ceremony.



### श्लोकः
#### मूलम्
कुमारावपि तां रात्रिमुषित्वा सुसमाहितौ।  
प्रभातकाले चोत्थाय पूर्वां सन्ध्यामुपास्य च॥1.29.31॥  
स्पृष्टोदकौ शुची जप्यं समाप्य नियमेन च ।  
हुताग्निहोत्रमासीनं विश्वामित्रमवन्दताम् ॥1.29.32॥

#### शब्दार्थः
कुमारौ अपि the two princes also, तां रात्रिम् during that night, सुसमाहितौ with well composed minds, उषित्वा having dwelt, प्रभातकाले at daybreak, उत्थाय having woken up, स्पृष्टोदकौ having touched water, शुची cleansed themselves, पूर्वां सन्ध्याम् morning ablutions, उपास्य having performed, नियमेन in accordance with prescribed rules, जप्यम्  reciting prayers, समाप्य having completed, हुताग्निहोत्रम् one who has kindled sacrificial fire, आसीनम् seated, विश्वामित्रम् Visvamitra, अवन्दताम् paid their homage.

#### आङ्ग्लानुवादः
The two princes spent the right comfortably and woke up at daybreak. They  performed morning in accordance with the prescribed rule, ablutions, said their prayers and paid their respects to Viswamitra seated at the kindled firesacrifice.  

### समाप्तिः
 श्रीमद्रामायणे वाल्मीकीय आदिकाव्ये बालकाण्डे एकोनत्रिंशस्सर्गः॥  
Thus ends the twentyninth sarga of Balakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="2" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/1_bAlakANDam/03-vishvAmitra-sevA/029_siddhAshramagamanam.md">
<details><summary><h2>भूषणम् ...{Loading}...</h2></summary>



अथ तस्याप्रमेयस्य तद्वनं परिपृच्छतः ।  

विश्वामित्रो महातेजा व्याख्यातुमुपचक्रमे  ॥  १।२९।१  ॥   

अथ सिद्धाश्रमस्य नित्यं भगवत्सन्निधिमत्त्वेन दिव्यदेशत्वं तत्सन्निधाने
पूर्वेषां सिद्धतपस्कत्वं भगवद्देशस्यैव वस्तव्यत्वमित्येतत्प्रतिपादनमुखेन
स्थाण्वाश्रमाद्वैलक्षण्यं दर्शयत्येकोनत्रिंशे अथेत्यादि । अप्रमेयस्य
अचिन्त्यवैभवस्य, मानुषभावनया पूर्ववृत्तमज्ञातमिव पृच्छत इत्यर्थः ।
चतुर्थ्यर्थे षष्ठी  ॥  १।२९।१  ॥   

  

इह राम महाबाहो विष्णुर्देववरः प्रभुः ।  

वर्षाणि सुबहून्येव तथा युगशतानि च ।  

तपश्चरणयोगार्थमुवास सुमहातपाः  ॥  १।२९।२  ॥   

इहेति सार्द्धश्लोकः । तपश्चरणयोगार्थं तपश्चरणफलसिद्ध्यर्थम् । यद्वा
तपश्चरणं च योगश्च तदुभयार्थम् । केचिदिह इहशब्दद्वयं पठन्ति । तदा इह वने
तत्रापि इह प्रदेश इत्यर्थः  ॥  १।२९।२  ॥   

  

एष पूर्वाश्रमो राम वामनस्य महात्मनः ।  

सिद्धाश्रम इति ख्यातः सिद्धो ह्यत्र महातपाः  ॥  १।२९।३  ॥   

एष इति । वामनस्य वामनरूपेणावतरिष्यतः । पूर्वं विष्णुत्वेन रूपेणेह
तपश्चचार, पश्चाद्वामनरूपेणापीति तस्याश्रमस्यातिशयो दर्शितः । विष्णोरत्र
तपश्चरणं लोके तपसः प्रवर्त्तनाय, बदरिकाश्रम इव नारायणस्य ।
सिद्धाश्रमत्वं निर्वक्ति सिद्ध इति । महातपाः काश्यपः । अत्र हि यस्मात्
सिद्धः तपःफलं प्राप्तः तस्मादेष सिद्धाश्रमो नाम  ॥  १।२९।३  ॥   

  

एतस्मिन्नेव काले तु राजा वैरोचनिर्बलिः ।  

निर्जित्य दैवतगणान् सेन्द्रांश्च समरुद्गणान् ।  

कारयामास तद्राज्यं त्रिषु लोकेषु विश्रुतः  ॥  १।२९।४  ॥   

एतस्मिन्निति सार्द्धश्लोकः । एतस्मिन्काले विष्णोस्तपश्चरणकाले । विरोचनः
प्रह्लादसुतः, तस्यापत्यं वैरोचनिः । समरुद्गणान् सवायुगणान् । कारयामास
मन्त्रिभिरिति शेषः । तद्राज्यम् इन्द्रराज्यम्  ॥  १।२९।४  ॥   

  

बलेस्तु यजमानस्य देवाः साग्निपुरोगमाः ।  

समागम्य स्वयं चैव विष्णुमूचुरिहाश्रमे  ॥  १।२९।५  ॥   

बलेरिति । भावलक्षणे षष्ठी । बलौ यजमाने यागं कुर्वाणे । साग्निपुरोगमाः
पुरोगमेनाग्निना सहिताः, अग्निमुखत्वाद्देवानाम् । स्वयमेव समागम्य
इहाश्रमे तपश्चरन्तं विष्णुमूचुः  ॥  १।२९।५  ॥   

  

बलिर्वैरोचनिर्विष्णो यजते यज्ञमुत्तमम् ।  

असमाप्ते क्रतौ तस्मिन् स्वकार्यमभिपद्यताम्  ॥  १।२९।६  ॥   

बलिरिति । यज्ञं यजते यज्ञं करोतीत्यर्थः । ओदनपाकं पचतीतिवत् । असमाप्त
इति, समाप्तश्चेत् न स जेतुं शक्य इत्यर्थः । स्वकार्यं देवकार्यम्,
आश्रितकार्यस्य स्वकार्यत्वात्तथोच्यते । अभिपद्यताम् अभितः कार्त्स्न्येन
सम्पाद्यताम्  ॥  १।२९।६  ॥   

  

ये चैनमभिवर्तन्ते याचितार इतस्ततः ।  

यच्च यत्र यथावच्च सर्वं तेभ्यः प्रयच्छति  ॥  १।२९।७  ॥   

ननु कथमसुरस्य यज्ञानुष्ठानम् ? "यस्यै देवतायै हविर्गृहीतं स्यात्तां
ध्यायेद्वषट्करिष्यन् साक्षादेव तद्देवतां प्रीणाति" इति श्रुतेः ।
तत्तद्देवध्यानपूर्वकं तत्तन्मन्त्रेण तत्तदुद्देशेन तत्तद्धविःप्रदानस्य
यागत्वात्तस्य च देवशत्रोरयोगात् । न च चतुर्थ्यन्तःशब्दो देवतेतिवाच्यम् ।
अचेतनप्रीणनासम्भवात्, तत्प्रीतिमूलफलासिद्धेश्च, अत एव केवला क्रियैव
फलदेति प्रत्युक्तम् । अतो ऽर्थवादाद्यनुरोधेन शब्दक्रियातिरिक्ता सचेतना
वज्रहस्तत्वादिविशिष्टविग्रहवती देवता । न च विग्रहवत्त्वे
युगपदनेकयागसन्निधानासम्भवः । दिव्यशक्तिमत्त्वेन नानाशरीरपरिग्रहसम्भवेन
तेषां सर्वयागसान्निध्यस्य सुलभत्वात् । तस्मान्न देवतावैरिणो यागसम्भव इति
। उच्यते नायं बलिना क्रियमाणो यागः इन्द्रादिदेवताराध्यकः, येनोक्तदोषः
स्यात् । किन्तु भगवदाराधनभूतः कश्चिद्याग विशेषः । तस्य विष्णुभक्तत्वेन
प्रसिद्धत्वात् । तर्हि भक्तयज्ञविघ्नं विष्णुः कथं कुर्यात् ?
स्वभक्तस्यापि स्वभक्तविरोधित्वं भगवतो ऽसह्यम् । ततः
पुत्रान्तरविरोधिपुत्रशिक्षणवत् स्वाश्रितदेवविरोधिशिक्षणं युक्तमेव । अत
एवोक्तम् "मम मद्भक्तभक्तेषु प्रीतिरभ्यधिका भवेत्" इति । तर्हि तस्य
धार्मिकस्य कथं निग्रहः स्यात्तत्राह ये चेत्यादिश्लोकद्वयेन । ये यत्र
वस्तुवाहनादिषु यद्वस्तु याचितारः याचिष्यमाणाः सन्तः । इतस्ततः
देशाद्देश्ामभिवर्तन्ते तत्सर्वं तेभ्यः यथावत्सत्कारपूर्वकं प्रयच्छति  ॥ 
१।२९।७  ॥   

  

स त्वं सुरहितार्थाय मायायोगमुपागतः ।  

वामनत्वं गतो विष्णो कुरु कल्याणमुत्तमम्  ॥  १।२९।८  ॥   

स इति । माया विष्णुत्वाच्छादिका शक्तिः, तस्या योगं सम्बन्धमुपागतः ।
वामनत्वं वामनरूपत्वं गतः । कल्याणम् अस्मत्कार्यं कुरु ।
तस्मिन्नौदार्याख्यो महागुणो वर्तते, तेन त्वं वामनवेषो भूत्वा  

याच्ञापदेशेन तद्राज्यमपहृत्य देहीति भावः  ॥  १।२९।८  ॥   

  

एतस्मिन्नन्तरे राम कश्यपो ऽग्निसमप्रभः ।  

अदित्या सहितो राम दीप्यमान इवौजसा  ॥  १।२९।९  ॥   

देवीसहायो भगवान् दिव्यं वर्षसहस्रकम् ।  

व्रतं समाप्य वरदं तुष्टाव मधुसूदनम्  ॥  १।२९।१०  ॥   

एतस्मिन्निति श्लोकद्वयम् । एतस्मिन्नन्तरे देवप्रार्थनावसरे । कश्यपः
अदित्या सहितो व्रतं समाप्य विष्णूद्देशेन कृतं व्रतं समाप्य । वरदं
वरदानाय सन्निहितं विष्णुं देवीसहायः सन् तुष्टाव । अत्र रामपदद्वयं रूढ्या
योगेन च निर्वाह्यम् । व्रतानुष्ठानकाले वरकाले च देवीसाहित्यद्योतनाय
द्विःप्रयोगो देव्याः । अयमत्र क्रमः "सो ऽकामयत बहुस्यां प्रजायेयेति । स
तपो ऽतप्यत" इत्युक्तरीत्या विष्णुर्जगद्रक्षणचिन्तापरो ऽत्र देशे
चिरमदृश्य उवास । तद्विदित्वा तमेव पुत्रं लब्धुकामः कश्यपो देव्या सह
दिव्यवर्षसहस्रनिर्वर्त्यं विष्ण्वाराधनरूपं किञ्चित्व्रतमनुष्ठाय तदन्ते
वरदानाय दृश्यमानं विष्णुं तुष्टाव । तस्मिन्नेवावसरे देवाश्चागताः
प्रार्थितवन्त इति  ॥  १।२९।९,१०  ॥   

  

तपोमयं तपोराशिं तपोमूर्तिं तपात्मकम् ।  

तपसा त्वां सुतप्तेन पश्यामि पुरुषोत्तमम्  ॥  १।२९।११  ॥   

तपोमयमिति । तपोमयं तपःप्रचुरम्, प्राचुर्यं चाराध्यत्वेन ।
तपसाराध्यमित्यर्थः । तपोराशिं तपोराशिस्वरूपम् । तपःफलदमिति यावत् ।
तपोमूर्तिं ज्ञानस्वरूपं "तप आलोचने" इति धातोरसुन्प्रत्ययः । तपात्मकं
तपःस्वभावम्, ज्ञानगुणकमित्यर्थः । उक्ताद्धातोः "घञर्थे कविधानम्" इति कः
। पुरुषोत्तमं बद्धमुक्तोभयावस्थाज्जीवाद्विलक्षणम्, त्वां सुतप्तेन
अनन्यप्रयोजनतयानुष्ठितेन तपसा आराधनेन । पश्यामि साक्षात्करोमि ।
सर्वकर्मसमाराध्यं सर्वकर्मफलप्रदं ज्ञानस्वरूपत्वेन
समस्तहेयप्रत्यनीकज्ञानानन्दाद्यपरिमितगुणवत्त्वेन च सर्वस्माद् विलक्षणं
त्वां साक्षात्करोमि । एतदेव मे परमप्रयोजनमित्यर्थः  ॥  १।२९।११  ॥   

  

शरीरे तव पश्यामि जगत्सर्वमिदं प्रभो ।  

त्वमनादिरनिर्देश्यस्त्वामहं शरणं गतः  ॥  १।२९।१२  ॥   

शरीर इति । इदं चेतनाचेतनात्मकं सर्वं जगत् । तव शरीरे ऽस्मिन् पश्यामि ।
एवं नु गीतम् "पश्यामि देवांस्तव देव देहे सर्वांस्तथा भूतविशेषसङ्घान् ।
ब्रह्माणमीशं कमलासनस्थमृषींश्च सर्वानुरगांश्च दिव्यान्  ॥ " इति। यद्वा
"जगत्सर्वं शरीरम्" इत्युक्तत्वात् शरीरतया पश्यामीत्यर्थः। त्वमनादिः
उत्पत्तिरहितः। अनिर्देश्यः एतावानिति परिच्छेत्तुमशक्य इत्यर्थः।
अतस्त्वामहं शरणं रक्षितारं गतः  ॥  १।२९।१२  ॥   

  

तमुवाच हरिः प्रीतः कश्यपं धूतकल्मषम् ।  

वरं वरय भद्रं ते वरार्हो ऽसि मतो मम  ॥  १।२९।१३  ॥   

तमिति स्पष्टम्  ॥  १।२९।१३  ॥   

  

तच्छ्रुत्वा वचनं तस्य मारीचः कश्यपो ऽब्रवीत्  ॥  १।२९।१४  ॥   

तच्छ्रुत्वेत्यर्द्धम् । मारीचः मरीचिपुत्रः  ॥  १।२९।१४  ॥   

  

अदित्या देवतानां च मम चैवानुयाचतः ।  

वरं वरद सुप्रीतो दातुमर्हसि सुव्रत  ॥  १।२९।१५  ॥   

अदित्या इति । अदित्या याचमानायाः । देवतानां याचमानानामित्यूह्यम्  ॥ 
१।२९।१५  ॥   

  

पुत्रत्वं गच्छ भगवन्नदित्या मम चानघ ।  

भ्राता भव यवीयांस्त्वं शक्रस्यासुरसूदन ।  

शोकार्त्तानां तु देवानां साहाय्यं कर्तुमर्हसि  ॥  १।२९।१६  ॥   

पुत्रत्वमित्यादिसार्द्धश्लोक एकान्वयः  ॥  १।२९।१६  ॥   

  

अयं सिद्धाश्रमो नाम प्रसादात्ते भविष्यति ।  

सिद्धे कर्म्मणि देवेश उत्तिष्ठ भगवन्नितः  ॥  १।२९।१७  ॥   

देशेप्यनुग्रहः क्रियतामित्याह अयमिति । ते प्रसादात् कर्मणि मत्तपसि
सिद्धे सति । त्वयि मे पुत्रत्वं प्राप्त इत्यर्थः । अयं सिद्धाश्रमो नाम
भविष्यति तस्मादित आश्रमादुत्तिष्ठ, अवतारायेति शेषः  ॥  १।२९।१७  ॥   

  

अथ विष्णुर्महातेजा अदित्यां समजायत ।  

वामनं रूपमास्थाय वैरोचनिमुपागमत्  ॥  १।२९।१८  ॥   

अथेति । स्पष्टम्  ॥  १।२९।१८  ॥   

  

त्रीन् क्रमानथ भिक्षित्वा प्रतिगृह्य च मानदः ।  

आक्रम्य लोकाँल्लोकात्मा सर्वलोकहिते रतः  ॥  १।२९।१९  ॥   

महेन्द्राय पुनः प्रादान्नियम्य बलिमोजसा ।  

त्रैलोक्यं स महातेजाश्चक्रे शक्रवशं पुनः  ॥  १।२९।२०  ॥   

त्रीनिति श्लोकद्वयमेकान्वयम् । क्रमान् पदविक्षेपान् । भिक्षित्वा
याचित्वा । प्रतिगृह्य, मानं द्यति खण्डयतीति मानदः, निरभिमानो
भिक्षित्वेत्यर्थः । लोकाक्रमणे हेतुः लोकात्मेति । वामनरूपेण याचित्वा
सर्वलोकव्यापिशरीरेण क्रान्त्वेत्यर्थः । नियम्य बध्वा । त्रैलोक्यस्यापि
पदद्वयक्रान्तत्वेन तृतीयपदालाभात्तदर्थं बध्वेत्यर्थः  ॥  १।२९।१९,२०  ॥   

  

तेनैव पूर्वमाक्रान्त आश्रमः श्रमनाशनः ।  

मया तु भक्त्या तस्यैष वामनस्योपभुज्यते  ॥  १।२९।२१  ॥   

प्रकृतमुपसंहरति तेनेति । तेन वामनेन । श्रमनाशनः संसारश्रमनिवर्त्तकः ।
सन्निहितं स्थाण्वाश्रमं विहाय भवान् किमर्थमत्र स्थित इत्यत्राह मया
त्विति । मया तु देवतान्तरेषु परत्वबुद्धिरहितेन । भक्त्या विष्णुभक्त्या ।
तस्य वामनस्य । एष आश्रमः उपभुज्यते आश्रीयते, वामनस्येयं भूमिरिति केवलं
तामेवाजिघ्रन्वर्त इत्यर्थः  ॥  १।२९।२१  ॥   

  

एतमाश्रममायान्ति राक्षसा विघ्नकारिणः ।  

अत्रैव पुरुषव्याघ्र हन्तव्या दुष्टचारिणः  ॥  १।२९।२२  ॥   

एतमिति स्पष्टम्  ॥  १।२९।२२  ॥   

  

अद्य गच्छामहे राम सिद्धाश्रममनुत्तमम् ।  

तदाश्रमपदं तात तवाप्येतद्यथा मम  ॥  १।२९।२३  ॥   

अद्येति । गच्छामहे गच्छामः । तातेत्युपलालने । तदेतदाश्रमपदं यथा मम तथा
तव । स्वमिति शेषः  ॥  १।२९।२३  ॥   

  

प्रविशन्नाश्रमपदं व्यरोचत महामुनिः ।  

शशीव गतनीहारः पुनर्वसुसमन्वितः  ॥  १।२९।२४  ॥   

प्रविशन्निति । गतनीहारः गतहिमः । पुनर्वसुभ्यां समन्वित इति
रामलक्ष्मणसाम्यापेक्षया  ॥  १।२९।२४  ॥   

  

तं दृष्ट्वा मुनयः सर्वे सिद्धाश्रमनिवासिनः ।  

उत्पत्योत्पत्य सहसा विश्वामित्रमपूजयन्  ॥  १।२९।२५  ॥   

तमिति । उत्पत्योत्पत्येति प्रीत्यतिशयोक्तिः, आगत्यागत्येत्यर्थः । अनेन
निरन्तरं तदागमनोक्त्या मुनिबहुत्वमुच्यते  ॥  १।२९।२५  ॥   

  

यथार्हं चक्रिरे पूजां विश्वामित्राय धीमते ।  

तथैव राजपुत्राभ्यामकुर्वन्नतिथिक्रियाम्  ॥  १।२९।२६  ॥   

यथार्हमिति । यथार्हं मुनियोग्यतामनतिक्रम्य  ॥  १।२९।२६  ॥   

  

मुहूर्तमिव विश्रान्तौ राजपुत्रावरिन्दमौ ।  

प्राञ्जली मुनिशार्दूलमूचतू रघुनन्दनौ  ॥  १।२९।२७  ॥   

मुहूर्तमिति । मुहूर्तम् अल्पकालम्, विश्रान्ताविवेति मनुष्यभावेनोच्यते  ॥ 
१।२९।२७  ॥   

  

अद्यैव दीक्षां प्रविश भद्रं ते मुनिपुङ्गव ।  

सिद्धाश्रमो ऽयं सिद्धः स्यात् सत्यमस्तु वचस्तव  ॥  १।२९।२८  ॥   

अद्यैवेति । अद्यैव प्रवेशदिन एव । अयं सिद्धाश्रमः सिद्धः स्यात् ।
त्वद्यज्ञसिद्ध्या अन्वर्थसिद्धसञ्ज्ञो ऽस्तु, सत्यमस्तु वचस्तव । "अत्रैव
पुरुषव्याघ्र हन्तव्या दुष्टचारिणः" इति वच इत्यर्थः । राक्षसान् सर्वथा
हनिष्य इति भावः  ॥  १।२९।२८  ॥   

  

एवमुक्तो महातेजा विश्वामित्रो महामुनिः ।  

प्रविवेश ततो दीक्षां नियतो नियतेन्द्रियः  ॥  १।२९।२९  ॥   

एवमिति । नियतः निगृहीतान्तःकरणः  ॥  १।२९।२९  ॥   

  

कुमारावपि तां रात्रिमुषित्वा सुसमाहितौ ।  

प्रभातकाले चोत्थाय पूर्वां सन्ध्यामुपास्य च  ॥  १।२९।३०  ॥   

स्पृष्टोदकौ शुची जप्यं समाप्य नियमेन च ।  

हुताग्निहोत्रमासीनं विश्वामित्रमवन्दताम्  ॥  १।२९।३१  ॥   

इत्यार्षे श्रीरामायणे वाल्मीकीये आदिकाव्ये बालकाण्डे एकोनत्रिंशः सर्गः
 ॥  २९  ॥   

कुमाराविति श्लोकद्वयम् । स्पृष्टोदकौ दत्तार्ध्यौ । नियमेन जप्यं समाप्य ।
अग्नेर्होत्रं होमः औपासनहोमः । दीक्षामध्ये ऽनाग्निहोत्रं न
दर्शपूर्णमासाभ्यां यजत इतिऽ इत्यग्निहोत्रस्य निषिद्धत्वात्
मानसमग्निहोत्रमित्येके  ॥  १।२९।३०,३१  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने एकोनत्रिंशः सर्गः  ॥  २९  ॥   

  



</details>
</div>
<div class="js_include collapsed" newlevelforh1="2" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/1_bAlakANDam/03-vishvAmitra-sevA/029_siddhAshramagamanam.md">
<details><summary><h2>शिरोमणी ...{Loading}...</h2></summary>



अथेति । अथ रामप्रश्नानन्तरमप्रमेयस्य इयत्तारहितप्रभावादिमतः तत्
पर्वतनिकटवर्ति वनं परिपृच्छतो रामस्य महातेजा विश्वामित्रो
व्याख्यातुमुपचक्रमे प्रारेभे । सम्बन्धसामान्यविवक्षया षष्ठी । सम्मुख
इत्यध्याहारो वा अप्रमेयस्येत्युक्त्या लीलार्थमेव प्रश्नादिक्रिया
रामस्येति ध्वनितम्  ॥  १।२९।१  ॥   

  

तद्वचनमेवाह इहेति । त्रयोविंशत्या श्लोकैः । हे महाबाहो हे राम देववरप्रभः
देववरस्येन्द्रस्य प्रभा यस्मात् सः सुमहातपाः विष्णुः इहास्मिन् वने
युगशतानि तथा सुबहूनि वर्षाणि अन्यान्यपि तपश्चरणयोगार्थं तपश्चरणानां
तपस्विनां यो योगस्त्वयि चित्तवृत्तिनिरोधस्तदर्थमुवास । चशब्दोप्यर्थे ।
एतेन विष्णो रामोपासकशिरोमणित्वं ध्वनितम् । तेन विष्णोरयं पूर्वाश्रम इति
ध्वनितम्  ॥  १।२९।२  ॥   

  

विष्ण्ववतारभूतवामनस्यापीह स्थितिरिति बोधयन्नाह एष इति । हे राम महात्मनः
सर्वत्र परिपूर्णस्य वामनस्यापि सिद्धाश्रम इति ख्यातः प्रसिद्धः एषः
पूर्वाश्रमः पौर्वकालिकं स्थानमासेति शेषः । सिद्धाश्रम इति ख्यातौ हेतुमाह
यतः महातपाः विष्णुः वामनस्थितिपूर्वकाले अत्र सिद्धः तपश्चरणानां
चित्तैकाग्र्यं स्वस्मिन् रामोपासकाचार्यत्वं साधितवान् । सिद्ध इति
अन्तर्भावितणिजर्थः । किञ्च सिद्धः सकलसिद्ध्याश्रयो ऽपि विष्णुः अत्र
महातपाः अतिविचारशील आस । स्वस्मिन् रामोपासकत्वाभिधानार्थमिति शेषः । अतः
सिद्धाश्रम इत्यर्थः । अस्मिन्पक्षे सिद्धानां रामोपासनपरिपक्वानां
विष्ण्वादीनामाश्रमः स्थानमिति व्युत्पत्तिरिति भावः । विष्णो रामोपासकत्वे
प्रमाणम् ऽब्रह्मविष्णुमहेशाद्या यस्यांशा लोकसाधकाः । तं रामं
सच्चिदानन्दं नित्यं रासेश्वरं भजेऽ इति हनुमत्संहितावचनादि । अत एव
"अव्यक्तात्पुरुषः परः" इत्यादिश्रुतिः सङ्गच्छते  ॥  १।२९।३  ॥   

  

वामनावतारस्य प्रयोजनं वदन्नाह एतस्मिन्निति । एतस्मिन्
विष्णोस्तपश्चरणसम्बन्धिनि काले एव वैरोचनिः विरोचनसुतो राजा बलिः
सेन्द्रान् इन्द्रसहितान् समरुद्गणान् मरुद्गणसहितान् दैवतगणान् निर्जित्य
त्रिषु लोकेषु विश्रुतः सन् तद्राज्यं इन्द्रराज्यं कारयामास चकार ।
कारयामासेति रामो राज्यमचीकरदितिवत्प्रयोगः  ॥  १।२९।४  ॥   

  

यज्ञमिति । मतिमान् प्रशस्तमतिविशिष्टः महाबली अतिवीर्यवान् असुरेन्द्रो
बलिर्यज्ञं चकार  ॥  १।२९।५  ॥   

  

बलेरिति । साग्निपुरोगमाः पुरस्कृताग्निसहिताः यजमानस्य बलेः देवाः स्वयमेव
समागम्य प्राप्य इहाश्रमे एव विद्यमानं विष्णुमूचुः । तुचशब्दावेवार्थे  ॥ 
१।२९।६  ॥   

  

तद्वचनमेवाह बलिरिति । हे विष्णो वैरोचनिः विरोचनपुत्रो बलिः उत्तमं यज्ञं
यजते करोति । तस्मिन् क्रतौ यज्ञे असमाप्ते समाप्तेः पूर्वकाले
स्वकार्यमभिपद्यतां प्राप्यताम् । स्वकार्यमभिपद्यतामित्यनेन
अस्मत्कार्यार्थमेवायमिह स्थित इति देवानां ज्ञानमस्तीति व्यक्तम् । किञ्च
स्वेषामात्मीयानामस्माकं कार्यं प्रयोजनमभिपद्यतां साध्यतामित्यर्थः  ॥ 
१।२९।७  ॥   

  

य इति । यत्रान्नवस्त्रद्रव्यवाहनादिषु यद्याचितारो ये इतो
ऽस्माद्देशात्ततो देशान्तराच्च एनं बलिमभिवर्तन्ते प्राप्नुवन्ति तत्सर्वं
तेभ्यो याचकेभ्यः यथावत् सम्प्रयच्छति सम्यक् ददात्येव । चशब्द एवार्थे ।
एकेन चकारेण याचितादधिकमपि ददातीत्यर्थः । सम्पन्नः याचितार इति तृन्नन्तः
। अत एव यदित्यत्र न षष्ठी । सर्वं प्रयच्छतीत्यनेन त्वमपि
अस्मदुपकारार्थमस्मद्राज्यं याचयेति बोधितम् । तेन अस्मद्राज्यप्राप्तौ
उपायान्तरं नास्तीति व्यञ्जितम् । तेन बले परमबलवत्ता सूचिता  ॥  १।२९।८
 ॥   

  

ननु भवतः पक्षपातिनं मां ज्ञात्वा कथं दास्यतीत्याह स त्वमिति । हे विष्णो
मायायोगं  

मायायाः अस्मद्विविषयककृपाया योगं सम्बन्धमुपागतः नित्यं प्राप्तस्त्वं
सुरकार्यहितार्थाय वामनत्वं स्वकीयं नित्यवामनरूपं गतः प्रकटत्वेन प्राप्तः
सन् उत्तममाश्रितपालकत्वेन श्रेष्ठं कल्याणं कुरु प्रकटय  ॥  १।२९।९  ॥   

  

एतस्मिन्निति । हे राम एतस्मिन्नन्तरे इन्द्रादिप्रार्थनासमये रामो
दीप्यमानः रामनाम्ना प्रकाशमानः देवसहायः देवी पार्वती सहायो यस्य स
भगवान्शम्भुरिव अग्निसमप्रभः अग्निप्रभाविशिष्टः ओजसा इव ओजस्तुल्यया
अदित्या स्वपत्न्या सहितः कश्यपः दिव्यं वर्षसहस्रकं दिव्यसहस्रसाध्यं
व्रतं समाप्य वरदमभीष्टस्य प्रदातारं मधुसूदनं मधुनामकदैत्यनिहन्तारं
विष्णुं तुष्टाव । इव उभयान्वयी । श्लोकद्वयमेकान्वयि  ॥  १।२९।१०  ॥   

  

तत्स्तवनमेवाह तप इति । हे प्रभो तपोमयं तपसा
वेदबोधिताभिलाषरहितकृच्छ्रचान्द्रायणादिना मयते
अन्तःकरणशुद्धिपूर्वकज्ञानोत्पत्तिद्वारा प्राप्नोति तमत एव तपोराशिं तपसां
राशिः समूहो यस्मै यत्प्राप्तिफलकमेव तपआद्याचरणं तमत एव तपोमूर्तिं
तपोयुक्ता मूर्तिर्विग्रहो यस्य तं लोकशिक्षणार्थं तपश्चरन्तमित्यर्थः ।
तपात्मकं तपोज्ञानमात्मा यस्य तं पुरुषोत्तमं पुरुषः उत्तमो ध्येयत्वेन
यस्मिन् तं त्वां सुतप्तेन तपसा पश्यामि । तव शरीरे इदं सर्वं जगत्पश्यामि
। सार्धश्लोक एकान्वयी  ॥  १।२९।११,१२  ॥   

  

त्वमिति । यस्त्वमनादिः आदिरहितः सर्वकारणमित्यर्थः अनिर्देश्यः साकल्येन
निर्देष्टुमनर्हः तं शरणं सर्वरक्षितारं त्वामहं गतः प्राप्तः ।
विष्णूक्तिं वर्णयन्नाह तमिति । प्रीतः कश्यपोक्त्या सन्तुष्टः हरिः
शरणागतपापहारकः विष्णुः धूतकल्मषमघरहितं तं कश्यपमुवाच  ॥  १।२९।१३  ॥   

  

तद्वचनमेवाह वरमिति । यतस्त्वं वरार्हः ईप्सितप्राप्तियोग्यः अत एव मम मतो
ऽभिमतो ऽसि अतः वरं स्वेप्सितं वरय याचस्व ते भद्रं कल्याणमस्तु । तस्य
विष्णोस्तद्वचनं श्रुत्वा मारीचः मरीचेः सुतः कश्यपो ऽब्रवीत्  ॥  १।२९।१४
 ॥   

  

तद्वचनमेवाह अदित्येति । अनुयाचतः प्रार्थयतो मम अनुयाचमानानां देवतानां च
अनुयाचमानाया अदित्याश्च वरमीप्सितं हे वरद हे सुव्रत सुप्रीतस्त्वं
दातुमर्हसि  ॥  १।२९।१५  ॥   

  

ननु किं भवदीप्सितमित्यत आह पुत्रत्वमिति । हे अनघ स्वाश्रितपापनिवर्तक हे
भगवन् सर्वसामर्थ्यविशिष्ट हे असुरसूदन अदित्याः मम च पुत्रत्वं गच्छ
प्राप्नुहि अतः शक्रस्य इन्द्रस्य यवीयान् कनिष्ठः भ्राता त्वं भव
इन्द्रस्य भ्राता भवेत्यनेन इन्द्रेप्सितकार्यकारित्वं
स्वस्मिन्ननुसन्धेयमिति प्रार्थना सूचिता । असुरसूदनेत्यनेन सनातनो
ऽसुरद्वेषः त्वय्यस्तीति बोधितम् । तेनासुरा निरसनीया भवता इति द्योतितम्
 ॥  १।२९।१६  ॥   

  

तदेव वाच्यवृत्त्या बोधयन्नाह शोकार्तानामिति । हे भगवन् शोकार्तानां
राज्यापहरणेन शोकसन्तप्तानां देवानां साहाय्यं कर्तुं त्वमर्हस्येव ते
प्रसादात् त्वदत्यन्तवासादयं सिद्धाश्रमो नाम भविष्यति । अतः देवेशः
इन्द्रस्य कर्मणि कार्ये सिद्धे इन्द्रकार्यसिद्ध्यर्थमित्यर्थः इतः
अस्मात् स्थानात् उत्तिष्ठ मम गृहे प्रादुर्भवेत्यर्थः । तुशब्द एवार्थे  ॥ 
१।२९।१७  ॥   

  

विष्णुवृत्तमाह अथेत्यादिभिः । अथ कश्यपप्रार्थनानन्तरं महातेजाः विष्णुः
वामनं रूपमास्थाय प्रकटय्य अदित्यां समजायत प्रादुरभवत् । अथ अनन्तरं
वैरोचनिं विरोचनसुतं बलिमुपागमत् प्राप्नोत्  ॥  १।२९।१८  ॥   

  

त्रीनिति । अथ बलिसमीपप्राप्त्यनन्तरं त्रीन् पदान् पादत्रयपरिमितभूमिं
भिक्षित्वा संयाच्य त्रींल्लोकानाक्रम्य त्रिभिः पादैः परिच्छिद्य
प्रतिगृह्य सर्वांल्लोकान् गृहीत्वा च ओजसा बलिं नियम्य मानदः
स्वाश्रितप्रतिष्ठाप्रदाता लोकार्थी त्रिलोकीग्रहणप्रयोजनकः, किञ्च  

लोको ऽवलोकनमर्थोस्त्यस्मिन्निति साक्षीत्यर्थः । अत एव सर्वलोकहिते रतः
वामनः त्रैलोक्यं महेन्द्राय पुनः प्रादात् । अनेन प्रकारेण महातेजाः स
वामनः त्रैलोक्यं शक्रवशमिन्द्राधीनं पुनश्चक्रे । श्लोकद्वयमेकान्वयि
त्रीन् इत्यावृत्त्या उभयत्रान्वेति  ॥  १।२९।१९,२०  ॥   

  

तेनेति । श्रमनाशनः अयमाश्रमः तेन वामनरूपविष्णुना पूर्वमेवाक्रान्तः तस्य
वामनरूपविष्णोरयमाश्रमः मयापि भक्त्या त्वद्विषयकप्रीत्यैव निषेव्यते ।
यद्वा तेन वामनेन श्रमनाशनो ऽयमाश्रमः भक्त्या त्वद्विषयकप्रीत्या पूर्वमेव
आक्रान्तः सेवितः । मयापि त्वद्विषयकप्रीत्यैव तस्य वामनस्यायमाश्रमः
निषेव्यते । एतेन रामस्याखेटखेलने वनं तदिति ध्वनितम् । तेनाप्रकटरूपेण
सदैव तत्र रामस्य स्थितिरिति व्यञ्जितम् । तेन रामप्रश्नः
विश्वामित्रज्ञानपरीक्षार्थमेवेति व्यक्तम्  ॥  १।२९।२१  ॥   

  

एतमिति । हे पुरुषव्याघ्र विघ्नकारिणः यज्ञविनाशनशीलाः राक्षसाः
एतमाश्रममायान्ति । अतः दुष्टचारिणो राक्षसाः अत्र अस्मिन्काले ते तव
हन्तव्याः त्वत्कर्तृकहननयोग्याः  ॥  १।२९।२२  ॥   

  

अथेति । हे राम तात हे प्रिय आश्रमपदमत्यन्तश्रमनिवर्तकस्थानमत एव
अनुत्तममतिश्रेष्ठं एतन्मम सिद्धाश्रमं सिद्धाश्रमसञ्ज्ञकं तवैव
तत्तस्माद्धेतोः अद्य वयं यथा यथावद्गच्छाम हे । अपिशब्द एवार्थे  ॥ 
१।२९।२३,२४  ॥   

  

प्रविशन्निति । रामलक्ष्मणाभ्यां सहित इति शेषः महामुनिः विश्वामित्रः
आश्रमपदं प्रविशन् सन् व्यरोचत् । तत्र दृष्टान्तः गतनीहारस्त्यक्तहिमः
पुनर्वसुसमन्वितः पुनर्वसू द्वे तारे ताभ्यां समन्वितो युक्तः शशी चन्द्र
इव  ॥  १।२९।२५  ॥   

  

तमिति । सिद्धाश्रमनिवासिनः सर्वे मुनयः तं रामलक्ष्मणसहितं विश्वामित्रं
दृष्ट्वा सहसा उत्पत्योत्पत्य तत्तत्समीपं प्राप्य प्राप्य अपूजयन्  ॥ 
१।२९।२६  ॥   

  

पूजामेव विशदयन्नाह यथेति । धीमते विश्वामित्राय विश्वामित्रं प्रसादयितुं
यथार्हं यथायोग्यं पूजां क्रियां चक्रिरे । तथैव राजपुत्राभ्यां
रामलक्ष्मणाभ्यामतिथिक्रियामकुर्वन्  ॥  १।२९।२७  ॥   

  

मुहूर्तमिति । मुहूर्तमेव विश्रान्तौ मुहूर्तमात्रेण निवर्तिताध्वश्रमौ
अरिन्दमौ स्वाश्रितारिनिवर्तकौ रघुनन्दनौ रघुकुलवर्धकौ प्राञ्जली
प्रणतिसूचकबद्धयुगलकरौ रामलक्ष्मणौ मुनिशार्दूलं मुनिश्रेष्ठं
विश्वामित्रमूचतुः । इवशब्द एवार्थे  ॥  १।२९।२८  ॥   

  

तद्वचनमेवाह अद्येति । हे मुनिपुङ्गव त्वमद्यैव दीक्षां प्रविश । ते भद्रं
कल्याणमस्तु अयं  

सिद्धाश्रमः सिद्धः साधितयागक्रियः स्यात् । तव वचः ऽअत्रैव पुरुषव्याघ्र
हन्तव्या दुष्टचारिणःऽ इत्याकारकं वचनं सत्यमस्तु एतेन रामे अतीव
युद्धोत्साहो व्यक्तः  ॥  १।२९।२९  ॥   

  

एवमिति । एवमनेन प्रकारेण उक्तः रामेण प्रार्थितः महातेजाः
अतिप्रभावविशिष्टः नियतः अतिप्रयत्नशीलः नियतेन्द्रियः
नियमितान्तर्बहिरुभयकरणः महामुनिः विश्वामित्रः ततो रामप्रार्थनानन्तरं
दीक्षां प्रविवेश  ॥  १।२९।३०  ॥   

  

मुनेर्दीक्षाप्रवेशानन्तरं रामकृत्यमाह कुमाराविति । सुसमाहितौ
नित्यैकाग्रचित्तौ कुमारौ रामलक्ष्मणावपि तां रात्रीमुषित्वा प्रभातकाले
उत्थाय च स्पृष्टोदकौ शुची सन्तो पूर्वां सन्ध्यामुपास्य च नियमेन जप्यं
समाप्य च हुताग्निहोत्रं दीक्षाग्रहणात्पूर्वं हुताग्निहोत्रकमासीनं
दीक्षाग्रहणादूर्ध्वं स्वस्थतया तिष्ठन्तं विश्वामित्रमवदेतां
ऽदीक्षामध्येनाग्निहोत्रम्ऽ इति अग्निहोत्रस्य निषेधात् । दीक्षापूर्वकाले
इत्यध्याहृतम् । श्लोकद्वयमेकान्वयि । इव शब्दो ऽप्यर्थे  ॥  १।२९।३१,३२
 ॥   

  

इति श्रीमद्वाल्मीकीयरामायणव्याख्याने रामायणशिरोमणौ बालकाण्डे एकोनत्रिशः
सर्गः  ॥  २९  ॥   

  

  



</details>
</div>
<div class="js_include collapsed" newlevelforh1="2" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/1_bAlakANDam/03-vishvAmitra-sevA/029_siddhAshramagamanam.md">
<details><summary><h2>तिलकम् ...{Loading}...</h2></summary>



तस्य रामस्य परिपृच्छतो वचनम् । श्रुत्वेति शेषः । व्याख्यातुम् ।
पृष्टोत्तरमिति शेषः  ॥  १।२९।१  ॥   

  

इह वने । इह प्रदेशे  ॥  १।२९।२  ॥   

  

तपश्चरणयोगार्थम् । स्वाचारेण लोकप्रवर्तनाय स्वतपश्चरणम् । वामनस्य
करिष्यमाणवामनावतारस्य विष्णोः पूर्वाश्रमो वामनावतारात्पूर्वकाले
तपोयोगार्थं परिगृहीत आश्रमः  ॥  १।२९।३  ॥   

सिद्धाश्रमत्वव्यवहारे बीजमाह हि यस्मात् । अत्र महातपा विष्णुस्तपःसिद्धो
जात इति । एतस्मिन्काले विष्णोस्तपःकाले  ॥  १।२९।४  ॥   

  

मरुद्गणानावहादिवायुगणान् । कारयामास । स्वार्थे णिच् । चकारेत्यर्थः ।
यद्वा इन्द्रादिराज्यं स्वीयैः कैश्चिदेव कारयामासेत्यन्वयः  ॥  १।२९।५  ॥   

  

बलेर्यजमानस्य । व्यवहारं दृष्ट्वेति शेषः । साग्निपुरोगमाः ।
पुरोगमेनाग्निना सहिता इत्यर्थः । अग्निमुखत्वाच्च देवानां
तस्मिन्पुरोगमत्वम् । स्वयमेवागम्य, न तु दूतमुखेन  ॥  १।२९।६  ॥   

  

यजते कर्त्रभिप्रायत्वादात्मनेपदम् । नन्वसुरस्य बलेर्देवद्विषो
यागाद्यनुपपत्तिः । यागतर्पणीयदेवताभावात् । इन्द्रादीनां तद्द्वेष्यत्वात्
। न च शब्दमात्रं देवतेति युक्तम् । अर्थवादप्रमाण्येन देवताया
विग्रहवत्त्वस्योत्तरमीमांसायां सिद्धान्तितत्वादिति चेन्न ।
कर्मदेवाजानदेवभेदेन देवानां द्वैविध्यात् तत्र ये कर्मणा देवत्वं
प्राप्तास्ते कर्मदेवाः । आजानदेवास्तु यज्ञमन्त्रार्थभूता मन्त्रेण
नित्यसम्बद्धाः कर्मदेवेभ्यः प्राचीना एव । तत्कर्मदेवानां द्वेष्यत्वे
ऽप्याजानदेवानां यज्ञे तर्प्यत्वेन न दोषः । विघ्नकर्तारो ऽप्यत्र कर्मदेवा
एव । यज्ञाद्यधिकाराभावो ऽप्याजानदेवानामेव स्वयष्टव्यदेवतान्तराभावात् ।
कर्मदेवानां त्वस्त्येव । अत एवेन्द्रादीनां यज्ञादिश्रवणं
नानुपपन्नमित्यन्यत्र विस्तरः । असमाप्तव्रते ऽसमाप्तयज्ञे ।
स्वकार्यमात्मीयानां देवानां कार्यम् । अभिपद्यताम् सम्पाद्यताम्  ॥  १।२९।७
 ॥   

  

असमाप्तव्रत इत्युक्तेः प्रयोजनं दर्शनं दर्शयन्तस्तत्सम्पादन उपायमपि
स्वयमेव वदन्ति ये चेति । अभिवर्तन्ते प्राप्नुवन्ति । इतस्ततो
नानादेशेभ्यः । यत्र गोभूहिरण्यादिविषये । यच्च वस्तु याचन्ते
तेभ्यस्तत्सर्वं यथावद्यज्ञसाद्गुण्यायावमानादिरहितं सत्कारपूर्वं
प्रयच्छति । चौ एवार्थे  ॥  १।२९।८  ॥   

  

माया स्वतत्वाच्छादनेन प्राकृतमर्त्यादिभावप्रकाशिका शक्तिस्तस्या योगः
सम्बन्धस्तमाश्रितः । वामनत्वप्राप्तावयं हेतुः वामनरूपस्यात्याश्चर्यत्वेन
तत्प्रार्थनाविषयस्यावश्यं यजमानकर्तव्यतया तद्रूपप्रार्थनम्  ॥  १।२९।९
 ॥   

  

एतस्मिन्नन्तरे देवैर्वामनावतारप्रार्थनसमये । रामेति द्विःसम्बोधनं
स्वाश्रमसन्निधानेन रामपृष्टतन्महत्त्वकथनेन हर्षातिशयाच्च बोध्यम्  ॥ 
१।२९।१०  ॥   

  

अदित्या सहितो व्रतं समाप्य देवीसहायस्तुष्टावेत्यन्वयः । देव्यदितिरेव ।
यद्वा देवी सरस्वती । वरदं विष्णुरूपपुत्रप्राप्त्युद्देशेन कृतव्रतान्ते
वरदानोन्मुखम्  ॥  १।२९।११  ॥   

  

स्तोत्रप्रकारमाह तपोमयमित्यादि । अन्नमयो यज्ञ
इतिवत्प्रचुरतपोयुक्तमित्यर्थः । तावतेतरेषां किमत आह तपोराशिं
द्रष्टृनृ़णां सकलतपोजन्यफलप्राप्त्या भगवतस्तपोराशित्वम् । ननु तपसो
ऽन्यत्वे ऽद्वैतश्रुतिबाधो ऽत आह तपोमूर्तिमिति । एवं च तपसस्तदनन्यत्वेन
नाद्वैतहानिः । तपात्मकमिति "घञर्थे कविधानम्" इति कप्रत्यये तपनं तपो
ज्ञानम् । "तप आलोचने" इति धात्वनुसारात् । तदात्मकं ज्ञानस्वरूपमित्यर्थः
। अत एवातप्ततपसा द्रष्टुमशक्य इत्यतस्तपसा त्वामिति  ॥  १।२९।१२  ॥   

  

दृश्यमानं च वैराजं रूपमित्याह शरीर इत्यादि । अनिर्देश्यो ऽशक्यपरिच्छेदः
 ॥  १।२९।१३  ॥   

  

वरमभीष्टम् । वरार्हो दिव्यवर्षसहस्रतपसा वरदानयोग्यः  ॥  १।२९।१४  ॥   

  

मारीचो मरीचिपुत्रः । अदित्या इत्यादेर्याचमानाया इत्यादिः शेषः  ॥  १।२९।१५
 ॥   

  

याच्यमानवरमाह पुत्रत्वमित्यादि  ॥  १।२९।१६  ॥   

  

यवीयान्कनिष्ठः । साहाय्यम् बलिच्छलरूपम्  ॥  १।२९।१७  ॥   

  

अयमिति । यत्राश्रमे तपोमयस्त्वं मया देवैश्च अनुभूयस इत्यर्थः । सिद्ध
एतदाश्रमस्थितिसाध्ये तपःकर्मणि सिद्धे सति निष्पन्ने सति प्रयोजनाभावादित
उत्तिष्ठ । देवकार्यायेति शेषः  ॥  १।२९।१८  ॥   

  

अथ देवकार्यनियोगानन्तरम्  ॥  १।२९।१९  ॥   

  

आक्रम्य । त्रिभिः पदैरिति शेषः । लोकार्थी त्रैलोक्याक्रमणार्थी  ॥ 
१।२९।२०  ॥   

  

नियम्य बद्ध्वा  ॥  १।२९।२१  ॥   

  

तेनैव वामनावतारकर्त्रा । मया विश्वामित्रेण  ॥  १।२९।२२  ॥   

  

पूर्वसर्गान्तकृतद्वितीयप्रश्नोत्तमाह एनमिति  ॥  १।२९।२३  ॥   

  

अनुत्तमम् सर्वोत्तमम् । हे तात, तदेतदाश्रमं यथा मम स्वभूतं तथा तवापि
विष्ण्ववतारत्वादितिगूढो ऽभिसन्धिः  ॥  १।२९।२४  ॥   

  

पुनर्वसू द्वे तारे  ॥  १।२९।२५  ॥   

  

उत्पत्योत्पत्य । सन्तोषातिशयादिति शेषः  ॥  १।२९।२६२८  ॥   

  

अद्यैव प्रवेशदिन एव । कालविलम्बे फलाभालात् ।
सिद्धस्त्वद्यज्ञसिद्ध्यान्वर्थसिद्धसञ्ज्ञः । तव वचो" ऽत्रैव
पुरुषव्याघ्रहन्तव्या दुष्टचारिण" इति यत्तत्सत्यमस्तु । राक्षसान्सर्वथा
हनिष्य इति भावः  ॥  १।२९।२९  ॥   

  

नियतो गृहीतान्तःकरणः  ॥  १।२९।३०  ॥   

  

कुमाराविव स्कन्दविशाखाविव  ॥  १।२९।३१  ॥   

  

प्रशुची अवतारत्वादशुचित्वसम्भावनाराहित्येन प्रकर्षतः शुची । नियमेन
कर्तव्यं जाप्यं समाप्येत्यन्वयः । "दीक्षामध्ये नाग्निहोत्रम्" इति
निषेधात् "अग्निहोत्रपदमौपासनहोमपरम्" इति केचित्  ॥  १।२९।३२  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये बालकाण्डे
एकोनत्रिंशः सर्गः  ॥  २९  ॥   

  



</details>
</div>
<div class="js_include collapsed" newlevelforh1="2" title="द्राविडपाठः" unfilled url="/purANam/rAmAyaNam/drAviDapAThaH/1_bAlakANDam/03-vishvAmitra-sevA/029_siddhAshramagamanam.md">
<details><summary><h2>द्राविडपाठः ...{Loading}...</h2></summary>


अथ तस्याप्रमेयस्य तद्वनं परिपृच्छतः।  
विश्वामित्रो महातेजा व्याख्यातुमुपचक्रमे ॥ 1.29.1 ॥   
वर्षाणि सुबहून्येव तथा युगशतानि च।  
तपश्चरणयोगार्थमुवास सुमहातपाः ॥ 1.29.2 ॥   
एष पूर्वाश्रमो राम वामनस्य महात्मनः।  
सिद्धाश्रम इति ख्यातः सिद्धो ह्यत्र महातपाः ॥ 1.29.3 ॥   
निर्जित्य दैवतगणान् सेन्द्रांश्च समरुद्गणान्।  
कारयामास तद्राज्यं त्रिषु लोकेषु विश्रुतः ॥ 1.29.4 ॥   
बलेस्तु यजमानस्य देवाः साग्निपुरोगमाः।  
समागम्य स्वयं चैव विष्णुमूचुरिहाश्रमे ॥ 1.29.5 ॥   
बलिर्वैरोचनिर्विष्णो यजते यज्ञमुत्तमम्।  
असमाप्ते क्रतौ तस्मिन् स्वकार्यमभिपद्यताम् ॥ 1.29.6 ॥   
ये चैनमभिवर्तन्ते याचितार इतस्ततः।  
यच्च यत्र यथावच्च सर्वं तेभ्यः प्रयच्छति ॥ 1.29.7 ॥   
स त्वं सुरहितार्थाय मायायोगमुपागतः।  
वामनत्वं गतो विष्णो कुरु कल्याणमुत्तमम् ॥ 1.29.8 ॥   
एतस्मिन्नन्तरे राम कश्यपोऽग्निसमप्रभः।  
अदित्या सहितो राम दीप्यमान इवौजसा ॥ 1.29.9 ॥   
देवीसहायो भगवान् दिव्यं वर्षसहस्रकम्।  
व्रतं समाप्य वरदं तुष्टाव मधुसूदनम् ॥ 1.29.10 ॥   
तपोमयं तपोराशिं तपोमूर्तिं तपात्मकम्।  
तपसा त्वां सुतप्तेन पश्यामि पुरुषोत्तमम् ॥ 1.29.11 ॥   
शरीरे तव पश्यामि जगत्सर्वमिदं प्रभो।  
त्वमनादिरनिर्देश्यस्त्वामहं शरणं गतः ॥ 1.29.12 ॥   
तमुवाच हरिः प्रीतः कश्यपं धूतकल्मषम्।  
वरं वरय भद्रं ते वरार्होऽसि मतो मम ॥ 1.29.13 ॥   
तच्छ्रुत्वा वचनं तस्य मारीचः कश्यपोऽब्रवीत् ॥ 1.29.14 ॥   
अदित्या देवतानां च मम चैवानुयाचतः।  
वरं वरद सुप्रीतो दातुमर्हसि सुव्रत ॥ 1.29.15 ॥   
भ्राता भव यवीयांस्त्वं शक्रस्यासुरसूदन।  
शोकार्त्तानां तु देवानां साहाय्यं कर्तुमर्हसि ॥ 1.29.16 ॥   
अयं सिद्धाश्रमो नाम प्रसादात्ते भविष्यति।  
सिद्धे कर्म्मणि देवेश उत्तिष्ठ भगवन्नितः ॥ 1.29.17 ॥   
अथ विष्णुर्महातेजा अदित्यां समजायत।  
वामनं रूपमास्थाय वैरोचनिमुपागमत् ॥ 1.29.18 ॥   
त्रीन् क्रमानथ भिक्षित्वा प्रतिगृह्य च मानदः।  
आक्रम्य लोकाँल्लोकात्मा सर्वलोकहिते रतः ॥ 1.29.19 ॥   
महेन्द्राय पुनः प्रादान्नियम्य बलिमोजसा।  
त्रैलोक्यं स महातेजाश्चक्रे शक्रवशं पुनः ॥ 1.29.20 ॥   
तेनैव पूर्वमाक्रान्त आश्रमः श्रमनाशनः।  
मया तु भक्त्या तस्यैष वामनस्योपभुज्यते ॥ 1.29.21 ॥   
एतमाश्रममायान्ति राक्षसा विघ्नकारिणः।  
अत्रैव पुरुषव्याघ्र हन्तव्या दुष्टचारिणः ॥ 1.29.22 ॥   
अद्य गच्छामहे राम सिद्धाश्रममनुत्तमम्।  
तदाश्रमपदं तात तवाप्येतद्यथा मम ॥ 1.29.23 ॥   
प्रविशन्नाश्रमपदं व्यरोचत महामुनिः।  
शशीव गतनीहारः पुनर्वसुसमन्वितः ॥ 1.29.24 ॥   
तं दृष्ट्वा मुनयः सर्वे सिद्धाश्रमनिवासिनः।  
उत्पत्योत्पत्य सहसा विश्वामित्रमपूजयन् ॥ 1.29.25 ॥   
यथार्हं चक्रिरे पूजां विश्वामित्राय धीमते।  
तथैव राजपुत्राभ्यामकुर्वन्नतिथिक्रियाम् ॥ 1.29.26 ॥   
मुहूर्तमिव विश्रान्तौ राजपुत्रावरिन्दमौ।  
प्राञ्जली मुनिशार्दूलमूचतू रघुनन्दनौ ॥ 1.29.27 ॥   
अद्यैव दीक्षां प्रविश भद्रं ते मुनिपुङ्गव।  
सिद्धाश्रमोऽयं सिद्धः स्यात् सत्यमस्तु वचस्तव ॥ 1.29.28 ॥   
एवमुक्तो महातेजा विश्वामित्रो महामुनिः।  
प्रविवेश ततो दीक्षां नियतो नियतेन्द्रियः ॥ 1.29.29 ॥   
कुमारावपि तां रात्रिमुषित्वा सुसमाहितौ।  
प्रभातकाले चोत्थाय पूर्वां सन्ध्यामुपास्य च ॥ 1.29.30 ॥   
स्पृष्टोदकौ शुची जप्यं समाप्य नियमेन च।  
हुताग्निहोत्रमासीनं विश्वामित्रमवन्दताम् ॥ 1.29.31 ॥   

</details>
</div>
