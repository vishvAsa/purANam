---
title: ०६१

---
॥और्व्व उवाच॥  
यथाह भगवान् देवो भैरवाय महात्मने।  
वेतालाय नृपश्रेष्ठ तथा त्वं प्रस्तुतं शृणु॥ ६१.१ ॥  
  
॥श्रीभगवानुवाच॥  
उग्रचण्डा च या मूर्तिरष्टादशभुजाऽभवत्।  
सा नवम्यां पुरा कृष्णपक्षे कन्यां गते रवौ॥ ६१.२ ॥  
  
प्रादुर्भूता महामाया योगिनीकोटिभिः सह।  
आषाढस्य तु पूर्णायां सत्रं द्वादशवार्षिकम्॥ ६१.३ ॥  
  
दक्षः कर्तुं समारेभे वृताः सर्वे दिवौकसः।  
ततोऽहं न वृतस्तेन दक्षेण सुमहात्मना॥ ६१.४ ॥  
  
कपालीति सती चापि तज्जायेति च नो वृता।  
ततो रोषसमायुक्ता प्राणास्तत्याज सा सती॥ ६१.५ ॥  
  
त्यक्तदेहा सती चापि चण्डमूर्तिस्तदाऽभवत्।  
ततः प्रवृत्ते यज्ञेऽपि तस्मिन् द्वादसवार्षिके॥ ६१.६ ॥  
  
नवम्यां कृष्णपक्षे तु कन्यायां चण्डमूर्तिधृक्।  
योगनिद्रा महामाया योगिनीकोटिभिः सह॥ ६१.७ ॥  
  
सतीरूपं परित्यज्य यज्ञभङ्गमथाकरोत्।  
शङ्करस्य गणैः सर्वैः सहिता शङ्करेण च॥ ६१.८ ॥  
  
स्वयं बभञ्ज सा देवी महासत्रं महात्मनः।  
ततो देव्या महाक्रोधे व्यतीते त्रिदिवौकसः॥ ६१.९ ॥  
  
पूजयाञ्चक्रुरतुलां देवीं पूर्वोदितेन वै।  
पूर्वोदितविधानेन पूजामस्या दिवौकसः॥ ६१.१० ॥  
  
कृत्वैव परमामापुर्निवृतिं दुःखहानये।  
एवमन्यैरपि सदा कार्यं देव्याः प्रपूजनम्॥ ६१.११ ॥  
  
विभूतिमतुलां प्राप्तं चतुर्वर्गप्रदायिकाम्।  
यो मोहादथवाऽऽलस्याद् देवीं दुर्गां महोत्सवे॥ ६१.१२ ॥  
  
न पूजयति दम्भाद् वा द्वेषाद्वाऽप्यथ भैरव।  
क्रुद्धा भगवती तस्य कामानिष्टान्निहन्ति वै॥ ६१.१३ ॥  
  
परत्र च महामाया-बलिर्भूत्वा प्रजायते ।  
अष्टम्यां रुधिरैश्चैव महामांसैः सुगन्धिभिः॥ ६१.१४ ॥  
  
पूजयेद्‌बहुजातीयैर्बलिभिर्भोजनैः शिवाम्।  
सिन्दूरैः पट्‌टवासोभिर्नानाविधविलेपनैः॥ ६१.१५ ॥  
  
पुष्पैरनेकजातीयैः फलैर्बहुविधैरपि।  
उपवासं महाष्टम्यां पुत्रवान् न समाचरेत्॥ ६१.१६ ॥  
  
यथा तथैव पूतात्मा व्रती देवीं प्रपूजयेत्।  
पूजयित्वा महाष्टम्यां नवम्यां बलिभिस्तथा ॥ ६१.१७ ॥  
  
विसर्जयेद् दशम्यां तु श्रवणे सावरोत्सवैः।  
अन्त्यपादो दिवाभागे श्रवणस्य यदा भवेत्॥ ६१.१८ ॥  
  
तदा सम्प्रेषणं देव्या दशम्यां कारयेद् बुधः।  
सुवासिनी कुमारीभिर्वेश्याभिर्नर्तकैस्तथा॥ ६१.१९ ॥  
  
सङ्खतूर्यनिनादैश्च मृदङ्गैः पटहैस्तथा।  
ध्वजैर्वस्त्रैर्बहुविधार्लाजपुष्पप्रकीर्णकैः॥ ६१.२० ॥  
  
धूलिकर्दमविक्षेपैः क्रीडाकौतुकमङ्गलैः।  
भगलिङ्गाभिधानैश्च भगलिङ्गप्रगीतकैः॥ ६१.२१ ॥  
  
भगलिङ्गादिशब्दैश्च क्रडयेयुरलं जनाः।  
परैर्नाक्षिप्यते यस्तु यः परान्नक्षिपेद् यदि॥ ६१.२२ ॥  
  
क्रुद्धा भगवती तस्य शापं दद्यात् सुदारुणम्।  
आदिपादो निशाभागे श्रवणस्य यदा भवेत्॥ ६१.२३ ॥  
  
तदा देव्याः समुत्थानं नवम्यां न पुनर्दिवा।  
अन्त्यपादो निशाभागे श्रवणस्य यदा भवेत्॥ ६१.२४ ॥  
  
तदा देव्याः समुत्थानं नवम्यां दिनभागतः।  
विसर्जनमनेनैव मन्त्रेण वत्स भैरव॥ ६१.२५ ॥  
  
कर्तव्यमम्भसि स्थाप्य विसृज्य च विभूतये।  
उत्तिष्ठ देवि चण्डेशे सुभां पूजां प्रगृह्य च॥ ६१.२६ ॥  
  
कुरुष्व मम कल्याणमष्टभिः शक्तिभिः सह।  
गच्छ गच्छ परं स्थानं स्वस्थानं देवि चण्डिके ॥ ६१.२७ ॥  
  
यत् पूजतिं मया देवि परिपूर्णं तदस्तु मे।  
व्रज त्वं स्रोतसि जले तिष्ठ गेहे च भूतये ॥ ६१.२८ ॥  
  
निमज्जाम्भसि सन्त्यज्य पत्रिकावजिते जले।  
पुत्रायुर्धनवृद्ध्यर्थं स्थापितासि जले मया॥ ६१.२९ ॥  
  
इत्यनेन तु मन्त्रेण देवीं संस्थापयेज्जले।  
सर्वलोक-हितार्थाय सर्वलोकविभूतये॥ ६१.३० ॥  
  
दुर्गा-तन्त्रेण मन्त्रेण पूजितव्ये उभे अपि।  
भद्रकालीमुग्रचण्डां महामायां महोत्सवे॥ ६१.३१ ॥  
  
नेत्रबीजं तु सर्वासां पूजने परिकीर्तितम्।  
योगिनीनां तु सर्वासां मूलमूर्तेस्तथैव च॥ ६१.३२ ॥  
  
मन्त्रं तथोग्रचण्डायाः पृथक् त्वं शृणु भैरव।  
आद्यद्वयं नेत्रबीजं मन्त्रस्योपान्तमन्तरे॥ ६१.३३ ॥  
  
वह्निनाऽन्तःस्वरेणेन्दुबिन्दुभ्यां तन्त्रमौग्रकम्।  
नेत्रबीजं द्वितीयं त द्विधावर्तितमुच्यते॥ ६१.३४ ॥  
  
भद्रकाल्यास्तु मन्त्रोऽयं धर्मकामार्थसिद्धये।  
यदा तु वैष्णवी देवी महामाया जगन्मयी॥ ६१.३५ ॥  
  
पूज्यते वैष्णवी देवी तन्त्रोक्ता अष्टयोगिनीः।  
ताः प्रोक्ताः शैलपुत्र्याश्च पूर्वकल्पे च भैरव॥ ६१.३६ ॥  
  
उग्रचण्डादयश्चाष्टौ दुर्गातन्त्रस्य कीर्तिताः।  
भद्रकाल्यास्तु मन्त्रेण भद्रकालीं प्रपूजयेत् ॥ ६१.३७ ॥  
  
पूजयेद् भूतिवृद्ध्यर्थमेता एवाष्टयोगिनीः।  
जयन्तीं मङ्गलां कालीं भद्रकालीं कपालिनीम्॥ ६१.३८ ॥  
  
दुर्गां शिवां क्षमां दात्रीं दलेष्वष्टसु पूजयेत्।  
यदोग्रचण्डातन्त्रेण सा देवी तत्र पूज्यते ॥ ६१.३९ ॥  
  
योगिन्यस्तत्र पूज्याः स्युरष्टावन्याश्च भैरव।  
कौशिकी शिवदूती च उमा हैमवतीश्वरी॥ ६१.४० ॥  
  
शाकम्भरी च दुर्गा च सप्तमी च महोदरी।  
उमायाः सौम्यमूर्तेस्तु तन्त्रं त्वं शृणु भैरव॥ ६१.४१ ॥  
  
पादिः समाप्तिसहितः फडन्तो नान्त एव च।  
एकाक्षरस्त्र्यक्षरश्य उमामन्त्र इति स्मृतः॥ ६१.४२ ॥  
  
सुवर्णसदृशीं गौरीं भुजद्वयसमन्विताम्।  
नीलारविन्दं वामेन पाणिना बिभ्रतीं सदा॥ ६१.४३ ॥  
  
शुक्लं तु चामरं धृत्वा भर्गस्याङ्गेऽथ दक्षिणे।  
विन्यस्य दक्षिणं हस्तं तिष्ठन्तीं परिचिन्तयेत्॥ ६१.४४ ॥  
  
विनापि शम्भूं रुद्राणीं भक्तस्तु परिचिन्तयेत्।  
द्विभुजां स्वर्णगौराङ्गीं पद्मचामरधारिणीम्॥ ६१.४५ ॥  
  
व्याघ्रचर्मस्थिते पद्मे पद्मासनगता सदा।  
एतस्याः पूजने प्रोक्ता अष्टौ वेतालभैरव॥ ६१.४६ ॥  
  
योगिन्यो नायिकाश्चापि पृथक्त्वेन व्यवस्थिताः।  
जया च विजया चैव मातङ्गी ललिता तथा॥ ६१.४७ ॥  
  
नारायण्यथ सावित्री स्वधा स्वाहा तथाऽष्टमी।  
पूर्वं शुम्भो निशुम्भश्च दानवौ भ्रातरावुभौ॥ ६१.४८ ॥  
  
बभूवतुर्महासत्त्वौ महाकायौ महाबलौ।  
अन्धकस्य सुतौ द्वौ तौ दन्तिनाविव दुर्मदौ॥ ६१.४९ ॥  
  
मया विनहते तस्मिन्नन्धकाख्ये महाबले।  
ससैन्यवाहनौ तौ तु पातालतलमाश्रितौ॥ ६१.५० ॥  
  
ततस्तप्त्वा तपस्तोव्रं ब्रह्माणन्तौ महासुरौ।  
सम्यक् तदाऽतोषयातां स सुप्रीतो वरं ददौ॥ ६१.५१ ॥  
  
तौ ब्रह्मवरदृप्तौ तु समासाद्य जगत्त्रयम्।  
इन्द्रत्वमकरोच्छुम्भश्चन्द्रत्वं च निशुम्भकः॥ ६१.५२ ॥  
  
सर्वेषामेव देवानां यज्ञभागानुपाहरत्।  
स्वयं शुम्भो निशुम्भश्च दिक्पालत्वं च तौ गतौ॥ ६१.५३ ॥  
  
सर्वे सुरगणाः सेन्द्रास्ततो गत्वा हिमाचलम्।  
गङ्गावतारनिकटे महामायां प्रतुष्टुवुः॥ ६१.५४ ॥  
  
अनकेशः स्तुता देवी तदा सर्वामरोत्करैः।  
मातङ्गवनितामूर्तिर्भूत्वा देवानपृच्छत॥ ६१.५५ ॥  
  
युष्माभिरमरैरत्र स्तूयते का च भामिनी।  
किमर्थमागता यूयं मातङ्गस्याश्रमं प्रति॥ ६१.५६ ॥  
  
एवं ब्रुवन्त्या मातङ्ग्यास्तस्यास्तु कायकोषतः।  
समुद्‌भूताऽब्रवोद् देवी मां स्तुवन्ति सुरा इति॥ ६१.५७ ॥  
  
शुम्भो निशुम्भो ह्यसुरौ बाधैते सकलान् सुरान्।  
तस्मात् तयोर्वधायाहं स्तूये तैः सकलैः सुरैः॥ ६१.५८ ॥  
  
विनिःसृतायां देव्यां तु मातङ्ग्याः कायकोषतः।  
भिन्नाञ्जननिभा कृष्णा साऽभूद् गौरी क्षणादपि॥ ६१.५९ ॥  
  
कालिकाख्याऽभवत् सापि हिमाचलकृताश्रया।  
तामुग्रतारामृषयो वदन्तीह मनीषिणः॥ ६१.६० ॥  
  
उग्रादपि भयात्त्राति यस्माद् भक्तान् सदाम्बिका।  
एतस्याः प्रथमं बीजं कथितं त्रयमेव च॥ ६१.६१ ॥  
  
एषैवैकजटाख्या तु यस्मात्तस्माज्जटैकिका ।  
शृणुतं चिन्तं चास्याः सम्यग्वेतालभैरवौ॥ ६१.६२ ॥  
  
यथा ध्यात्वा महादेवीं भक्तः प्राप्नोत्यभीप्सितम्।  
चतुर्भुजां कृष्णवर्णां मुण्डमालाविभूषिताम्॥ ६१.६३ ॥  
  
खड्गं दक्षिणपाणिभ्यां बिभ्रतीं चामरं त्वधः।  
कर्त्रीं च खर्परं चैव क्रमाद्वामेन बिभ्रतीम् ॥ ६१.६४ ॥  
  
लिखन्तीं जटामेकां बिभ्रतीं शिरसा स्वयम्।  
मुण्डमालाधरां शीर्षे ग्रीवायामपि सर्वदा॥ ६१.६५ ॥  
  
वक्षसा नागहारं तु बिभ्रतीं सक्तलोचनाम्।  
कृष्णवस्त्रधरां कट्यां व्याघ्रजिनसमन्विताम्॥ ६१.६६ ॥  
  
वामपादं शवहृदि संस्थाप्य दक्षिणं पदम्।  
विन्यस्य सिंहपृष्ठे तु लेलिहानां शवं स्वयम्॥ ६१.६७ ॥  
  
साट्टहासां महाघोरां रावयुक्तातिभीषणाम्।  
चिन्त्याग्रे तारा सततं भक्तिमद्‌भिः सुखेप्सुभिः॥ ६१.६८ ॥  
  
एतस्याः सम्प्रवक्ष्यामि या अष्टौ योगिनीः स्मृताः।  
महाकाल्यथ रुद्राणी उग्रा भीमा तथैव च॥ ६१.६९ ॥  
  
घोरा च भ्रामरी चैव महारात्रिश्च सप्तमी।  
भैरवी चाष्टमी प्रोक्ता योगिनीस्ताः प्रपूजयेत्॥ ६१.७० ॥  
  
या कायकोषान्निः सृता कालिकायास्तु भैरव।  
सा कौशिकीति विख्याता चारुरूपा मनोहरा॥ ६१.७१ ॥  
  
निःसृता हृदयाद् देव्या रसनाग्रेण चण्डिका।  
नैतस्याः सदृशी मूर्त्या चारुरूपेण विद्यते॥ ६१.७२ ॥  
  
त्रिषु लोकेषु कान्त्या वा नास्यास्तुल्या भविष्यति।  
योगनिद्रा महामाया या मूलप्रकृतिर्मता॥ ६१.७३ ॥  
  
तस्याः प्राणस्वरूपेयं देवी या कौशिकी स्मृता।  
नेत्रबीजं तथैतस्या बीजं तु परिकीर्तितम्॥ ६१.७४ ॥  
  
मन्त्रमस्याः प्रवक्ष्यामि मूर्तिरूपं च भैरव।  
समाप्तिनान्त्यदन्त्यस्तु षड्वर्गादिसबिन्दुभिः॥ ६१.७५ ॥  
  
षष्ठस्वरेण संस्पृष्ठो बिन्दुना समलङ्कृतः।  
कौशिकीमन्त्रतन्त्रोऽयं सर्वकामार्थदायकः॥ ६१.७६ ॥  
  
तस्यास्तु सम्प्रवक्ष्यामि या मूर्तिरिह भैरव।  
शृणुष्वैकमना भूत्वा जगदाह्लादकारकम्॥ ६१.७७ ॥  
  
धम्मिल्लसंयतकचां विधोश्चाधोमुखीं कलाम्।  
केशान्ते तिलकस्योर्ध्वे दधती सुमनोहरा॥ ६१.७८ ॥  
  
मणिकुण्डलसङ्घृष्टगण्डा मुकुटमण्डिता।  
सज्जयोतिः कर्णपूराभ्यां कर्णमापूर्य सङ्गता॥ ६१.७९ ॥  
  
सुवर्णमणिमाणिक्यनागहारविराजिता।  
सदा सुगन्धिभिः पद्‌मैरम्लानैरतिसुन्दरी॥ ६१.८० ॥  
  
मालां बिभर्ति ग्रीवायां रत्नकेयूरधारिणी।  
मृणालायतवृत्तैस्तु बाहुभिः कोमलैः शुभैः॥ ६१.८१ ॥  
  
राजन्ती कञ्चुकोपेत-पीनोन्नतपयोधरा।  
क्षीणमध्या पीतवस्त्रा त्रिवलीप्रख्यभूषिता॥ ६१.८२ ॥  
  
शूलं वज्रं च बाणं च खड्गं शक्तिं तथैव च।  
दक्षिणैः पाणिभिर्देवी गृहीत्वा तु विराजिता॥ ६१.८३ ॥  
  
गदां घण्टां च चापं च चर्म शङ्खं तथैव च।  
ऊर्ध्वादिक्रमतो देवी दधती वामपाणिभिः॥ ६१.८४ ॥  
  
सिंहस्योपरि तिष्ठन्ती व्याघ्रचर्माणि कौशिकी।  
बिभ्रती रूपमतुलं ससुरासुरमोहनम्॥ ६१.८५ ॥  
  
एतस्याः शृणु वत्स त्वं याः पूज्या अष्टयोगिनीः।  
ताः पूजिताश्च कुर्वन्ति चतुर्वर्गं नृणां सदा॥ ६१.८६ ॥  
  
ब्रह्माणी प्रथमा प्रोक्ता ततो माहेश्वरी मता।  
कौमारी चैव वाराही वैष्णवी पञ्चमी तथा॥ ६१.८७ ॥  
  
नारसिंहो तथैवैन्द्री शिवदूती तथाऽष्टमी।  
एताः पूज्या महाभागा योगिन्यः कामदायिकाः॥ ६१.८८ ॥  
  
देव्या ललाटनिष्क्रान्ता या कालीति च विश्रुता।  
तस्या मन्त्रं प्रवक्ष्यामि कामद शृणु भैरव॥ ६१.८९ ॥  
  
समाप्तिसहितो दन्त्यः प्रान्तस्तस्मात् पुरः सरः।  
षष्ठस्वराग्निबिन्द्विन्दुसहितः सादिरेव च॥ ६१.९० ॥  
  
कालीमन्त्रमिति प्रोक्तं धर्मकामार्थदायकम्।  
एतन्मूर्ति प्रवक्ष्यामि वत्सैकाग्रमनाः शृणु॥ ६१.९१ ॥  
  
नीलोत्पलदलश्यामा चतुर्बाहुसमन्विता।  
खट्वाङ्गं चन्द्रहासं च बिभ्रती दक्षिणे करे॥ ६१.९२ ॥  
  
वामे चर्म च पाशं च ऊर्ध्वाधोभागतः पुनः।  
दधती मुण्डमालां च व्याघ्रचर्मधरा वराम्॥ ६१.९३ ॥  
  
कृशाङ्गी दीर्घदंष्ट्रा च अतिदीर्घातिभीषणा।  
लोलजिह्वा निम्नरक्तनयना नादभैरवा॥ ६१.९४ ॥  
  
कबन्धवाहनासीना विस्तारश्रवणानना।  
एषा ताराह्वया देवी चामुण्डेति च गीयते॥ ६१.९५ ॥  
एतस्या योगिनीश्चाष्टौ पूजयेच्चिन्तयेद् यदि।  
त्रिपुरा भीषणा चण्डी कर्त्री हर्त्री विधायिनी॥ ६१.९६ ॥  
  
कराला शूलिनी चेति अष्टौ ताः परिकीर्तिताः।  
एषाऽतिकामदा देवी जाड्यहानिकरी सदा॥ ६१.९७ ॥  
  
एतस्याः सदृशी काचित् कामदा न हि विद्यते।  
कौशिक्या हृदयाद् देवी निःसृता ध्यायतो हरेः॥ ६१.९८ ॥  
  
शिवदूतीति सा ख्याता या च देवशतैर्वृता।  
मन्त्रमस्याः प्रवक्ष्यामि धर्मकामार्थदायकम्॥ ६१.९९ ॥  
  
यच्छ्रुत्वा साधको याति दुर्लभं सिवमन्दिरम्।  
यामाराध्य महादेवीं शिवदूतीं शिवात्मिकाम्॥ ६१.१०० ॥  
  
नचिराल्लभते कामान् नरः सर्वजयी भवेत्।  
अन्तः समाप्तिसहितो बिन्द्विन्दुभ्यां दशावरः॥ ६१.१०१ ॥  
  
स्वरेणोपान्तदन्त्येन संस्पृष्टोऽन्तेन पूर्वशः।  
स एव बिन्दुयुगलपूर्वस्थोपान्तपावकः॥ ६१.१०२ ॥  
  
षष्ठस्वरकलाशून्यैः सहितः प्रथमस्थितः।  
मन्त्रोऽयं शिवदूत्यास्तु शिवदूतीजयप्रदः॥ ६१.१०३ ॥  
  
रूपमस्याः प्रवक्ष्यामि शृणु वत्सैकसम्मतः।  
चतुर्भुजं महाकायं सिन्दूरसदृशद्युति॥ ६१.१०४ ॥  
रक्तदन्तं मुण्डमालाजटाजूटार्धचन्द्रधृक्।  
नागकुण्डलहाराभ्यां शोभितं नखरोज्जवलम्॥ ६१.१०५ ॥  
  
व्याघ्रचर्मपरिधानं दक्षिणे सूलखड्गधृक्।  
वामे पाशं तथा चर्म बिभ्रदूर्ध्वापरक्रमात्॥ ६१.१०६ ॥  
  
स्थूलवक्त्रं च पीनोष्ठं तुङ्गमूर्ति भयङ्करम्।  
निक्षिप्य दक्षिणं पादं सन्तिष्ठत् कुणपोपरि॥ ६१.१०७ ॥  
  
वामपादं शृगालस्य पृष्ठे फेरुशतैर्वृतम्।  
ईदृशीं शिवदूत्यास्तु मूर्तिं ध्यायेद् विभूतये॥ ६१.१०८ ॥  
  
ध्यानमात्रादथैतस्या नरः कल्याणमाप्नुयात्।  
पूजनादचिराद् देवी सर्वान् कामान् ददाति च॥ ६१.१०९ ॥  
  
यः शिवाविरुतं श्रुत्वा विशदूतीं शुभप्रदाम्।  
प्रणमेत् साधको भक्त्या तस्य कामाः करे स्थिताः॥ ६१.११० ॥  
  
यदा जघान जगतां रक्तबीजं हिताय वै।  
महादेवी महामाया तदास्याः कायतः सृताः॥ ६१.१११ ॥  
  
दूतं प्रस्थापयामास शिवं शुम्भाय साम्बिका।  
सा शिवदूतीति देवैः सर्वैः प्रगीयते॥ ६१.११२ ॥  
  
क्षेमकारी च शान्ता च वेदमाता महोदरी।  
कराला कामदा देवी भगास्या भगमालिनी ॥ ६१.११३ ॥  
  
भगोदरी भगारोहा भगजिह्वा भगा तथा।  
एता द्वादश योगिन्यः पूजने परिकीर्तिताः॥ ६१.११४ ॥  
  
एता द्वादश योगिन्यः शिवदूत्याः सदैव हि।  
विचरन्ती स्वयं देवी यत्र तत्रैव गच्चति॥ ६१.११५ ॥  
  
योगिन्यो ह्यथ सख्यः स्युर्यथान्यासां तथा पुनः।  
चण्डिकायास्तु योगिन्यः सख्योऽत्र च प्रकीर्तिताः॥ ६१.११६ ॥  
  
इति ते त्वङ्गमन्त्राणि कथितानि समासतः।  
कामाख्यायाश्च महात्म्यं कल्पमात्रं वदामि वाम्॥ ६१.११७ ॥  
  
इति श्रीकालिकापुराणे कामाख्यामाहात्म्ये एकषष्टितमोऽध्यायः॥