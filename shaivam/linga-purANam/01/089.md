---
title: ०८९

---
सूत उवाच॥  
अत ऊर्ध्वं प्रवक्ष्यामि शौचाचारस्य लक्षणम्॥  
यदनुष्ठाय शुद्धात्मा परेत्य गतिमाप्नुयात्॥ ८९.१ ॥  
  
ब्रह्मणा कथितं पूर्वं सर्वभूतहिताय वै॥  
सङ्क्षेपात्सर्ववेदार्थं सञ्चयं ब्रह्मवादिनाम्॥ ८९.२ ॥  
  
उदयार्थं तु शौचानां मुनीनामुत्तमं पदम्॥  
यस्तत्राथाप्रमत्तः स्यात्स मुनिर्नावसीदति॥ ८९.३ ॥  
  
मानावमानौ द्वावेतौ तावेवाहुर्विषामृते॥  
अवमानोऽमृतं तत्र सन्मानो विषमुच्यते॥ ८९.४ ॥  
  
गुरोरपि हिते युक्तः स तु संवत्सरं वसेत्॥  
नियमेष्वप्रमत्तस्तु यमेषु च सदा भवेत्॥ ८९.५ ॥  
  
प्राप्यानुज्ञां ततश्चैव ज्ञानयोगमनुत्तमम्॥  
अविरोधेन धर्मस्य चरेत पृथिवीमिमाम्॥ ८९.६ ॥  
  
चक्षुःपूतं चरेन्मार्गं वस्त्रपूतं जलं पिबेत्॥  
सत्यपूतं वदेद्वाक्यं मनःपूतं समाचरेत्॥ ८९.७ ॥  
  
मत्स्यगृह्यस्य यत्पापंषण्मासाभ्यन्तरे भवेत्॥  
एकाहं तत्समं ज्ञेयमपूतं यज्जलं भवेत्॥ ८९.८ ॥  
  
अपूतोदकपाने तु जपेच्च शतपञ्चकम्॥  
अघोरलक्षणं मन्त्रं ततः शुद्धिमवाप्नुयात्॥ ८९.९ ॥  
  
अथवा पूजयेच्छम्भुं घृतस्रानादिविस्तरैः॥  
त्रिधा प्रदक्षिणीकृत्य शुद्ध्यते नात्र संशयः॥ ८९.१० ॥  
  
आतिथ्य श्राद्धयज्ञेषु न गच्छेद्योगवित्क्वचित्॥  
एवं ह्यहिंसको योगी भवेदिति विचारितम्॥ ८९.११ ॥  
  
वह्नौ विधूमेऽत्यङ्गारे सर्वस्मिन्भुक्तवज्जने॥  
चरेत्तुमतिमान् भैक्ष्यं न तु तेष्वेव नित्यशः॥ ८९.१२ ॥  
  
अथैनमवमन्यन्ते परे परिवन्ति च॥  
तथा युक्तं चरेद्भैक्ष्यं सतां धर्ममदूषयन्॥ ८९.१३ ॥  
  
भैक्ष्यं चरेद्वनस्थेषु यायावरगृहेषु च॥  
श्रेष्ठा तु प्रथमा हीयं वृत्तिरस्योपजायते॥ ८९.१४ ॥  
  
अत ऊर्ध्वं गृहस्थेषु शीलीनेषु चरेद्द्विजाः॥  
श्रद्दधानेषु दान्तेषु श्रोत्रियेषु महात्मसु॥ ८९.१५ ॥  
  
अत ऊर्ध्वं पुनश्चापि अदुष्टापतितेषु च॥  
भैक्ष्यचर्या हि वर्णेषु जघन्या वृत्तिरुच्यते॥ ८९.१६ ॥  
  
भैक्ष्यं यवागूस्तक्रं वा पयो यावकमेव च॥  
फलमूलादि पक्वं वा कणपिण्याकसक्तवः॥ ८९.१७ ॥  
  
इत्येव ते मया प्रोक्ता योगिनां सिद्धिवर्द्धनाः॥  
आहारास्तेषु सिद्धेषु श्रेष्ठं भैक्ष्यमिति स्मृतम्॥ ८९.१८ ॥  
  
अब्विन्दुं यः कुशाग्रेण मासिमासि समश्नुते॥  
न्यायतो यश्चरेद्भैक्ष्यं पूर्वोक्तात्स विशिष्यते॥ ८९.१९ ॥  
  
जरामरणगर्भेभ्यो भीतस्य नरकादिषु॥  
एवं दाययते तस्मात्तद्भैक्ष्यमिति संस्मृतम्॥ ८९.२० ॥  
  
दधिभक्षाः पयोभक्षा ये चान्ये जीवक्षीणकाः॥  
सर्वे ते भैक्ष्यभक्षस्य कलां नार्हन्ति षोडशीम्॥ ८९.२१ ॥  
  
भस्मशायी भवेन्नित्यं भिक्षाचारी जितेन्द्रियः॥  
य इच्छेत्परमं स्थानं व्रतं पाशुपतं चरेत्॥ ८९.२२ ॥  
  
योगिनां चैव सर्वेषां श्रेष्ठं चान्द्रायणं भवेत्॥  
एकं द्वे त्रीणि चत्वारि शक्तितो वा समाचरेत्॥ ८९.२३ ॥  
  
अस्तेयं ब्रह्मचर्यं च अलोभस्त्याग एव च॥  
व्रतानि पञ्च भिक्षूणामहिंसा परमा त्विह॥ ८९.२४ ॥  
  
अक्रोधो गुरुशुश्रुषा शौचमाहारलाघवम्॥  
नित्यं स्वाध्याय इत्येते नियमाः परिकीर्तिताः॥ ८९.२५ ॥  
  
बीजयोनिगुणा वस्तुबन्धः कर्मभिरेव च॥  
यथा द्विप इवारण्ये मनुष्याणां विधीयते॥ ८९.२६ ॥  
  
देवैस्तुल्याः सर्वयज्ञक्रियास्तु यज्ञाज्जाप्यं ज्ञानमाहुश्च जाप्यात्॥  
ज्ञानद्ध्यानां सङ्गरागादपेतं तस्मिन्प्राप्ते शाश्वतस्योपलम्भः॥ ८९.२७ ॥  
  
दमः शमः सत्यमकल्मषत्वं मौनं च भूतेष्वखिलेषु चार्जवम्॥  
अतिन्द्रियं ज्ञानमिदं तथा शिवं प्राहुस्तथा ज्ञानविशुद्धबुद्धयः॥ ८९.२८ ॥  
  
समाहिता ब्रह्मपरोप्रमादी शुचिस्ततैकान्तरतिर्जितेन्द्रियः॥  
समाप्नुयाद्योगमिमं महात्मा महर्षयश्चैवमनिन्दितामलाः॥ ८९.२९ ॥  
  
प्राप्यतेऽभिमतान् देशानङ्कुशेन निवारितः॥  
एतन्मार्गेण शुद्धेन दग्धबीजो ह्यकल्मषः॥ ८९.३० ॥  
  
सदाचाररताः शान्ताः स्वधर्मपरिपालकाः॥  
सर्वाल्लोँकान् विनिर्जित्य ब्रह्मलोकं व्रजन्ति ते॥ ८९.३१ ॥  
  
पितामहेनोपदिष्टो धर्मः साक्षात्सनातनः॥  
सर्वलोकोपकारार्थं श्रृणुध्वं प्रवदामि वः॥ ८९.३२ ॥  
  
गुरूपदेशयुक्तानां वृद्धानां क्रमवर्त्तिनाम्॥  
अभ्युत्थानादिकं सर्वं प्रणामं चैव कारयेत्॥ ८९.३३ ॥  
  
अष्टाङ्गप्रणिपातेनत्रिधा न्यस्तेन सुव्रताः॥  
त्रिःप्रदक्षिणयोगेन वन्द्यो वै ब्रह्मणो गुरुः॥ ८९.३४ ॥  
  
ज्येष्ठान्येपि च ते सर्वे वन्दनीया विजानता॥  
आज्ञाभङ्गं न कुर्वीत यदीच्छत्सिद्धिमुत्तमाम्॥ ८९.३५ ॥  
  
धातुशून्यबिलक्षेत्रक्षुद्रमन्त्रोपजीवनम्॥  
विषग्रहविडम्बादीन्वर्जयेत्सर्वयत्नतः॥ ८९.३६ ॥  
  
कैतवं वित्तशाठ्यं च पैशुन्यं वर्जयेत्सदा॥  
अतिहासमवष्टम्भं लीलास्वेच्छाप्रवर्तनम्॥ ८९.३७ ॥  
  
वर्जयेत्सर्वयत्नेन गुरूणामपि सन्निधौ॥  
तद्वाक्यप्रतिकूलं च अयुक्तं वै गुरोर्वचः॥ ८९.३८ ॥  
  
न वदेत्सर्वयत्नेन अनिष्टं न स्मरेत्सदा॥  
यतीनामासनं वस्त्रं दण्डाद्यं पादुके तथा॥ ८९.३९ ॥  
  
माल्यं च शयनस्थानं पात्रञ्छायां च यत्नतः॥  
यज्ञोपकरणाङ्गं च स्पृशेद्धै पदेन च॥ ८९.४० ॥  
  
देवद्रोहं गुरुद्रोहं न कुर्यात्सर्वयत्नतः॥  
कृत्वा प्रमादतो विप्राः प्रणवस्यायुतं जपेत्॥ ८९.४१ ॥  
  
देवद्रोहगुरुद्रोहात्कोटिमात्रेण शुध्यति॥  
महापातकशुद्ध्यर्थं तथैव च यथाविधि॥ ८९.४२ ॥  
  
पातकी च तदर्धेन शुध्यते वृत्तवान्यदि॥  
उपपातकिनः सर्वे तदर्धेनैव सुव्रताः॥ ८९.४३ ॥  
  
सन्ध्यालोपे कृते विप्रः त्रिरावृत्त्यैव शुद्ध्यति॥  
आह्निकच्छेदने जाते शतमेकमुदाहृतम्॥ ८९.४४ ॥  
  
लङ्घने समयानां तु अभक्ष्यस्य च भक्षणे॥  
अवाच्यवाचनं चैव सहस्राच्छुद्धिरुच्यते॥ ८९.४५ ॥  
  
काकोलूककपोतानां पक्षिणामपि घातने॥  
शतमष्टोत्तरं जप्त्वा मुच्यते नात्र संशयः॥ ८९.४६ ॥  
  
यः पुनस्तत्त्ववेत्ता च ब्रह्मविद्ब्रह्मणोत्तमः॥  
स्मरणाच्छुद्धिमाप्नोति नात्र कार्या विचारणा॥ ८९.४७ ॥  
  
नैवमात्मविदामस्ति प्रायश्चित्तानि चोदना॥  
विश्वस्यैव हि ते शुद्धा ब्रह्मविद्याविदो जनाः॥ ८९.४८ ॥  
  
योगध्यानैकनिष्ठाश्च निर्लेपाः काञ्चनं यथा॥  
शुद्धानां शोधनं नास्ति विशुद्धा ब्रह्मविद्यया॥ ८९.४९ ॥  
  
उद्धृतानुष्णपेनाभिः पूताभिर्वस्त्रचक्षुषा॥  
अद्भिः समाचरेत्सर्वं वर्जयेत्कलुषोदकम्॥ ८९.५० ॥  
  
गन्धवर्णरसैर्दुष्टमशुचिस्थानसंस्थितम्॥  
पङ्काश्मदूषितं चैव सामुद्रं पल्वलोदकम्॥ ८९.५१ ॥  
  
सशैवालं तथान्यैर्वा दोषैर्दुष्टं विवर्जयेत्॥  
वस्त्रशौचान्वितः कुर्यात्सर्वकार्याणि वै द्विजाः॥ ८९.५२ ॥  
  
नमस्कारादिकं सर्वं गुरुशुश्रूषणादिकम्॥  
वस्त्रशौचविहीनात्मा ह्यशुचिर्नात्र संशयः॥ ८९.५३ ॥  
  
देवकार्योपयुक्तानां प्रत्यहं शौचमिष्यते॥  
इतरेषां हि वस्त्राणां शौचं कार्यं मलागमे॥ ८९.५४ ॥  
  
वर्जयेत्सर्वयत्नेन वासोन्यौर्विधृतं द्विजाः॥  
कौशयाविकयो रुक्षैः क्षौमाणां गौरसर्षपैः॥ ८९.५५ ॥  
  
श्रीफलैरंशुपट्टानां कुतपानामरिष्टकैः॥  
चर्मणां विदलानां च वेत्राणां वस्त्रवन्मतम्॥ ८९.५६ ॥  
  
वल्कलानां तु सर्वेषां छत्रचामरयोरपि॥  
चैलवच्छौचमाख्यातं ब्रह्मविद्भिर्मुनीश्वरैः॥ ८९.५७ ॥  
  
भस्मना शुद्ध्यते कांस्यं क्षारेणायसमुच्यते॥  
ताम्रमम्लेन वै विप्रास्त्रपुसीसकयोरपि॥ ८९.५८ ॥  
  
हैममद्भिः शुभं पात्रं रौप्यपात्रं द्विजोत्तमाः॥  
मण्यश्मशङ्खमुक्तानां शौचं तैजसवत्स्मृतम्॥ ८९.५९ ॥  
  
अग्नेरपां च संयोगादत्यन्तोपहतस्य च॥  
रसानामिह सर्वषां शुद्धिरुत्प्लवनं स्मृतम्॥ ८९.६० ॥  
  
तृणकाष्ठादिवस्तूनां शुभेनाभ्युक्षणं स्मृतम्॥  
उष्णेन वारिणा शुद्धिस्तथा स्रुक्स्रुवयोरपि॥ ८९.६१ ॥  
  
तथैव यज्ञपात्राणां मुशलोलूखलस्य च॥  
श्रृङ्गास्थिदारुदन्तानां तक्षणेनैव शोधनम्॥ ८९.६२ ॥  
  
संहतानां महाभागा द्रव्याणां प्रोक्षणं स्मृतम्॥  
असंहतानां द्रव्याणं प्रत्येकं शौचमुच्यते॥ ८९.६३ ॥  
  
अभुक्तराशिधान्यानामेकदेशस्य धूषणे॥  
तावन्मात्रं समुद्धृत्य प्रोक्षयेद्वै कुशाम्भसा॥ ८९.६४ ॥  
  
शाकमूलफलादीनां धान्यवच्छुद्धिरिष्यते॥  
मार्जनोन्मार्जनैर्वेश्म पुनःपाकेन मृन्मयम्॥ ८९.६५ ॥  
  
उल्लेखनेनाञ्जनेन तथा सम्मार्जनेन च॥  
गोनिवासेन वै शुद्धा सेचनेन धरा स्मृता॥ ८९.६६ ॥  
  
भूमिस्थमुदकंशुद्धं वैतृष्ण्यं यत्र गौर्व्रजेत्॥  
अव्याप्तं यदमेध्येन गन्धवर्णरसान्वितम्॥ ८९.६७ ॥  
  
वत्सः शुचिः प्रस्रवणे शकुनिः फलपातने॥  
स्वादारास्यं गृहस्थानां रतौ भार्याभिकाङ्क्षया॥ ८९.६८ ॥  
  
हस्ताभ्यां क्षालितं वस्त्रं कारुणा च यथाविधि॥  
कुशाम्बुना सुसम्प्रोक्ष्य गृह्णीयाद्धर्मवित्तमः॥ ८९.६९ ॥  
  
पण्यं प्रसारितं चैव वर्णाश्रमविभागशः॥  
शुचिराकरजं तेषां श्वा मृगग्रहणे शुचिः॥ ८९.७० ॥  
  
छाया च विप्लुषो विप्रा मक्षिकाद्या द्विजोत्तमाः॥  
रजोभूर्वायुरग्निश्च मेध्यानि स्पर्शने सदा॥ ८९.७१ ॥  
  
सुप्त्वा भुक्त्वा च वै विप्राः क्षुत्त्वा पीत्वा च वै तथा॥  
ष्ठीवित्वाध्ययनादौ च शुचिरप्याचमेत्पुनः॥ ८९.७२ ॥  
  
पादौ स्पृशन्ति ये चापि पराचमनबिन्दवः॥  
ते पार्थिवैः समा ज्ञेया न तैरप्रयतो भवेत्॥ ८९.७३ ॥  
  
कृत्वा च मैथुनं स्पृष्ट्वा पतितं कुक्कुटादिकम्॥  
सूकरं चैव काकादि श्वानमुष्ट्रं खरं तथा॥ ८९.७४ ॥  
  
यूपं चाण्डालकाद्यांश्च स्पृष्ट्वा स्नानेन शुध्यति॥  
रजस्वलां सूतिकां च न स्पृशेदन्त्यजामपि॥ ८९.७५ ॥  
  
सूतिकाशौचसंयुक्तः शावाशौचसमन्वितः॥  
संस्पृशेन्न रजस्तासां स्पृष्ट्वा स्नात्वैव शुध्यति॥ ८९.७६ ॥  
  
नैवाशौचं यतीनां च वनस्थब्रह्मचारिणाम्॥  
नैष्ठिकानां नृपाणां च मण्डलीनां च सुव्रताः॥ ८९.७७ ॥  
  
ततः कार्यविरोधाद्धि नृपाणां नान्यथा भवेत्॥  
वैखानसानां विप्राणां पतितानामसम्भवात्॥ ८९.७८ ॥  
  
असञ्चयद्विजानां च स्नानमात्रेण नान्यथा॥  
तथा सन्निहितानां च यज्ञार्थं दीक्षितस्य च॥ ८९.७९ ॥  
  
एकाहाद्यज्ञयाजीनां शुद्धिरुक्ता स्वयम्भुवा॥  
ततस्त्वधीतशाखानां चतुर्भिः सर्वदेहिनाम्॥ ८९.८० ॥  
  
सूतकं प्रेतकं नास्तित्र्यहादूर्ध्वममुत्र वै॥  
अवार्गेकादशाहान्तं बान्धवानां द्विजोत्तमाः॥ ८९.८१ ॥  
  
स्नानमात्रेण वै शुद्धिर्मरणे समुपस्थिते॥  
तत ऋतुत्रयादर्वागेकाहः परिगीयते॥ ८९.८२ ॥  
  
सप्तवर्षात्ततश्चार्वाक् त्रिरात्रं हि ततः परम्॥  
दशाहं ब्राह्मणानां वै प्रथमेऽहनि वा पितुः॥ ८९.८३ ॥  
  
दशाहं सूतिकाशौचं मातुरप्येवमव्ययाः॥  
अर्वाक् त्रिवर्षात्स्नानेन बान्धवानां पितुः सदा॥ ८९.८४ ॥  
  
अष्टब्दादेकरात्रेण शुद्धिः स्याद्बान्धवस्य तु॥  
द्वादशाब्दात्ततश्चार्वाक् त्रिरात्रं स्त्रीषु सुव्रताः॥ ८९.८५ ॥  
  
सपिण्डता च पुरुषे सप्तमे विनिवर्तते॥  
अतिक्रान्ते दशाहे तु त्रिरात्रमशुचिर्भवेत्॥ ८९.८६ ॥  
  
ततः सन्निहितो विप्रश्चार्वाक् पूर्वं तदेव वै॥  
संवत्सरे व्यतीते तु स्नानमात्रेण शुध्यति॥ ८९.८७ ॥  
  
स्पृष्ट्वा प्रेतन्त्रिरात्रेण धर्मार्थं स्नानमुच्यते॥  
दाहकानां च नेतॄणां स्नानमात्रमबान्धवे॥ ८९.८८ ॥  
  
अनुगम्य च वै स्नात्वा घृतं प्राश्य विशुध्यति॥  
आचार्यमरणे चैव त्रिरात्रं श्रोत्रिये मृते॥ ८९.८९ ॥  
  
पक्षिणी मातुलानां च सोदराणां च वा द्विजाः॥  
भूपानां मण्डलीनां च सद्यो नीराष्ट्रवासिनाम्॥ ८९.९० ॥  
  
केवलं द्वादशाहेन क्षत्त्रियाणां द्विजोत्तमाः॥  
नाभिषिक्तस्य चाशौचं सम्प्रमादेषु वै रणे॥ ८९.९१ ॥  
  
वैश्यः पञ्चदशाहेन शूद्रो मासेन शुध्यति॥  
इति सङ्क्षेपतः प्रोक्ता द्रव्यशुद्धिरनुत्तमा॥ ८९.९२ ॥  
  
अशौचं चानुपूर्व्येण यतीनां नैव विद्यते॥  
त्रेताप्रभृति नारीणां मासि मास्यार्तवं द्विजाः॥ ८९.९३ ॥  
  
कृते सकृद्युगवशाज्जायन्ते वै सहैव तु॥  
प्रयान्ति च महाभागा भार्याभिः कुरवो यथा॥ ८९.९४ ॥  
  
वर्णाश्रमव्यवस्था च त्रेताप्रभृति सुव्रताः॥  
भारते दक्षिणे वर्षे व्यवस्था नेतरेष्वथ॥ ८९.९५ ॥  
  
महावीते सुवीते च जम्बूद्वीपे तथाष्टसु॥  
शाकद्वीपादिषु प्रोक्तो धर्मो वै भारते यथा॥ ८९.९६ ॥  
  
रसोल्लासा कृते वृत्तिस्त्रेतायां गृहवृक्षजा॥  
सैवार्तवकृताद्दोषाद्रागद्वेषादिभिर्नृणाम्॥ ८९.९७ ॥  
  
मैथुनात्कामतो विप्रास्तथैव परुषादिभिः॥  
यवाद्याः सम्प्रजायन्ते ग्राम्यारण्याश्चतुर्दश॥ ८९.९८ ॥  
  
ओषध्यश्च रजोदोषाः स्त्रीणां रागादिभिर्नृणाम्॥  
अकालकृष्टा विध्वस्ताः पुनरुत्पादितास्तथा॥ ८९.९९ ॥  
  
तस्मात्सर्वप्रयत्नेन न सम्भाष्या रजस्वला॥  
प्रथमेऽहनि चाण्डाली यथावज्या तथाङ्गना॥ ८९.१०० ॥  
  
द्वितीयेऽहनि विप्रा हि यथा वै ब्रह्मघातिनी॥  
तृतीयेऽह्नि तदर्धेन चतुर्थेऽहनि सुव्रता॥ ८९.१०१ ॥  
  
स्नात्वार्धमासात्संशुद्धा ततः शुद्धिर्भविष्यति॥  
आषोडशात्ततः स्त्रीणां मूत्रवच्छौचमिष्यते॥ ८९.१०२ ॥  
  
पञ्चरात्रं तथास्पृश्या रजसा वर्तते यदि॥  
सा विंशद्दिवसादूर्ध्वं रजसा पूर्ववत्तथा॥ ८९.१०३ ॥  
  
स्नाने शौचं तथा गानं रोदनं हसनं तथा॥  
यानमभ्यञ्जनं नारी द्यूतं चैवानुलेपनम्॥ ८९.१०४ ॥  
  
दिवास्वप्नं विशेषेण तथा वै दन्तधावनम्॥  
मैथुनं मानसं वापि वाचिकं देवतार्चनम्॥ ८९.१०५ ॥  
  
वर्जयेत्सर्वयत्नेन नमस्कारं रजस्वला॥  
रजस्वलाङ्गनास्पर्शसम्भाषे च रजस्वला॥ ८९.१०६ ॥  
  
सन्त्यागं चैव वस्त्राणां वर्जयेत्सर्वयत्नतः॥  
स्नात्वान्यपुरुषं नारी न स्पृशेत्तु रजस्वला॥ ८९.१०७ ॥  
  
ईक्षयेद्भास्करं देवं ब्रह्मकूर्चं ततः विबेत्॥  
केवलं पञ्चगव्यं वा क्षीरं वा चात्मशुद्धये॥ ८९.१०८ ॥  
  
चतुर्थ्यां स्त्री न गम्या तु गतोल्पायुः प्रसूयते॥  
विद्याहीनं व्रतभ्रष्टं पतितं पारदारिकम्॥ ८९.१०९ ॥  
  
दारिद्र्यार्णवमग्नं च तनयं सा प्रसूयते॥  
कन्यार्थिनैव गन्तव्या पञ्चम्यां विधिवत्पुनः॥ ८९.११० ॥  
  
रक्ताधिक्याद्भवेन्नारी शुक्राधिक्ये भवेत्पुमान्॥  
समे नपुसङ्कं चैव पञ्चम्यां कन्यका भवेत्॥ ८९.१११ ॥  
  
षष्ठ्यां गम्या महाभागा सत्पुत्रजननी भवेत्॥  
पुत्रत्वं व्यञ्जयेत्तस्य जातपुत्रो महाद्युतिः॥ ८९.११२ ॥  
  
पुमिति नरकस्याख्या दुःखं च नरकं विदुः॥  
पुंसस्त्राणान्वितं पुत्रं तथाभूतं प्रसूयते॥ ८९.११३ ॥  
  
सप्तम्यां चैव कन्यार्थि गच्छेत्सैव प्रसूयते॥  
अष्टम्यां सर्वसम्पन्नं तनयं सम्प्रसूयते॥ ८९.११४ ॥  
  
नवम्यां दारिका यार्थि दशम्यां पण्डिता भवेत्॥  
एकादश्यां तथा नारीं जनयेत्सैव पूर्ववत्॥ ८९.११५ ॥  
  
द्वादश्यां धर्मतत्त्वज्ञं श्रौतस्मार्तप्रवर्तकम्॥  
त्रयोदश्यां जडां नारीं सर्वसङ्करकारिणीम्॥ ८९.११६ ॥  
  
जनयत्यङ्गना यस्मान्न गच्छेत्सर्वयत्नतः॥  
चतुर्दश्यां यदा गच्चेत्सा पुत्रजननी भवेत्॥ ८९.११७ ॥  
  
पञ्चदश्यां च धर्मिष्ठां षोडश्यां ज्ञानपारगम्॥  
स्त्रीणां वै मथुने काले वामपार्श्वे प्रभञ्जनः॥ ८९.११८ ॥  
  
चरेद्यदि भवेन्नारी पुमांसं दक्षिणे लभेत्॥  
स्त्रीणां मैथुनकाले तु पापग्रहविवर्जिते॥ ८९.११९ ॥  
  
उक्तकाले शुचिर्भूत्वा शुद्धां गच्छेच्छुचिस्मिताम्॥  
इत्येवं सम्प्रसङ्गेन यतीनां धर्मसङ्ग्रहे॥ ८९.१२० ॥  
  
सर्वेषामेव भूतानां सदाचारः प्रकीर्तितः॥  
यः पठेच्छूणुयाद्वापि सदाचारं शुचिर्नरः॥ ८९.१२१ ॥  
  
श्रावयेद्वा यथान्यायं ब्राह्मणान् दग्धकिल्बिषान्॥  
ब्रह्मलोकमनुप्राप्य ब्रह्मणा सह मोदते॥ ८९.१२२ ॥  
  
इति श्रीलिङ्गमहापुराणे पूर्वभागे सदाचारकथनं नामेकोननवति तमोऽध्यायः॥ ८९ ॥