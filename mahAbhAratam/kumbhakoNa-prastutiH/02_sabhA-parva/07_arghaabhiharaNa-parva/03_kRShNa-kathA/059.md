---
title: ०५९ कृष्णाहृतधनावलोकनम्

---
अध्यायः 059

कृष्णेनाहृतविभूतिविलोकनाय देवकीरुक्मिण्यादिस्त्रीणामागमनम् ॥ 1 ॥ सभामागतायाः यशोदासुतायाः रामकृष्णाभ्यां सत्कारः ॥ 2 ॥ सर्वेषां स्वस्वभवनगमनम् ॥ 3 ॥

भीष्म उवाच ॥	001  
ततः सर्वदशार्हाणामाहुकस्य च याः स्त्रियः ।	001a  
नन्दगोपस्य महिषी यशोदा लोकविश्रुता ॥	001c  
रेवती च महाभागा रुक्मिणी च पत्रिव्रता ।	002a  
सत्या जाम्बवती चोभे गान्धारी शिंशुमापि च ॥	002c  
विशोका लक्षणा चापि सुमित्रा केतुमा तथा ।	003a  
वासुदेवमहिष्योऽन्याः श्रिया सार्धं ययुस्तदा ॥	003c  
विभूतिं द्रष्टुमनसः केशवस्य महात्मनः ।	004a  
प्रीयमाणाः सभां जग्मुरालोकयितुमच्युतम् ॥	004c  
देवकी सर्वदेवीनां रोहिणी च पुरस्कृता ।	005a  
ददृशुर्देवमासीनं कृष्णं हलभृता सह ॥	005c  
तौ तु पूर्वमतिक्रम्य रोहिणीमभिवाद्य च ।	006a  
अभ्यवादयतां देवौ देवकीं रामकेशवौ ॥	006c  
सा ताभ्यामृषभाक्षाभ्यां पुत्राभ्यां शुशुभेऽधिकम् ।	007a  
देवकी देवमातेव मित्रेण वरुणेन च ॥	007c  
ततः प्राप्ता यशोदाया दुहिता वै क्षणेन हि ।	008a  
जाज्वल्यमाना वपुषा प्रभयाऽतीव भारत ॥	008c  
एकानङ्गेति यामाहुः कन्यां वै कामरूपिणीम् ।	009a  
यत्कृते सगणं कंसं जघान पुरुषोत्तमः ॥	009c  
ततः स भगवान्रामस्तामुपाक्रम्य भामिनाम् ।	010a  
मूर्ध्न्युपाघ्राय सव्येन परिजग्राह पाणिना ॥	010c  
तां च तत्रोपसम्प्राप्य प्रियामिव सखीमिमाम् ।	011a  
दक्षिणेन कराग्रेण पिरजग्राह माधवः ॥	011c  
ददृशुस्तां सभामध्ये भगिनीं रामकृष्णयोः ।	012a  
रुक्मपद्मशयां पद्मश्रीमिवोत्तमनाभयोः ॥	012c  
अथाक्षतमहावृष्ट्या लाजपुष्पघृतैरपि ।	013a  
वृष्णयोऽवाकिरन्प्रीताः सङ्कर्षणजनार्दनौ ॥	013c  
सबालाः सहवृद्धाश्च ये ज्ञातिकुलबान्धवाः ।	014a  
उपोपविविशुः प्रीता वृष्णयो मधुसूदनम् ॥	014c  
पूज्यमानो महाबाहुः पौराणां रतिवर्धनः ।	015a  
विवेश पुरुषव्याघ्रः स्ववेश्म मधुसूदनः ॥	015c  
रुक्मिण्या सहितो देव्या प्रमुमोद सुखी सुखम् ।	016a  
अनन्तरं च सत्याया जाम्बवत्याश्च भारत ॥	016c  
सर्वासां च यदुश्रेष्ठो गेहे गेहे विहारवान् ।	017a  
जगाम च हृषीकेशो रुक्मिण्याः सदनं पुनः ॥	017c  
एष तात महाबाहो विजयः शार्ङ्गधन्वनः ।	018a  
एतदर्थं च जन्माहुर्मानुषेषु महात्मनः ॥ ॥	018c  

इति श्रीमन्महाभारते सभापर्वणि अर्घाहरणपर्वणि एकोनषष्टितमोऽध्यायः ॥ 59 ॥