+++
title = "०२६ अङ्गदयौवराज्याभिषेकः"
title_english = "026 Sugreeva s coronation"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_4/Kanda_4_KSK-026-Angada_Youvarajyabhishekaha.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/4_kiShkindhAkANDam/03-sugrIva-bodhanam/026_angadayauvarAjyAbhiShekaH.md">
<details><summary><h3>IITK ...{Loading}...</h3></summary>

Sugriva's coronation -- declaration of Angada as heir apparent --
retirement of Rama to Rshyamuka -- Rama asks Sugriva to make
arrangements to find Sita after the rainy season.



#### श्लोकः
##### मूलम्
ततश्शोकाभिसन्तप्तं सुग्रीवं क्लिन्नवाससम्।  
शाखामृगमहामात्राः परिवार्योपतस्थिरे4.26.1॥

##### शब्दार्थः
ततः then, शोकाभिसन्तप्तम् griefstricken , क्लिन्नवाससम् whose clothes were wet, सुग्रीवम् Sugriva, शाखामृगमहामात्राः  chiefs of army of monkeys, परिवार्य surrounded, उपतस्थिरे waited in attendance.

##### आङ्ग्लानुवादः
Then the chiefs of the army of the monkeys surrounded  Sugriva, who was overcome with grief and was still in wet clothes (since he had taken bath at the conclusion of the funeral rites) and waited.



#### श्लोकः
##### मूलम्
अभिगम्य महाबाहुं राममक्लिष्टकारिणम्।  
स्थिताः प्राञ्जलयस्सर्वे पितामहमिवर्षयः4.26.2॥

##### शब्दार्थः
सर्वे all, पितामहम् creator Brahma, ऋषयः इव like sages, महाबाहुम् longarmed, अक्लिष्टकारिणम्  who removes sorrow, रामम् to Rama, अभिगम्य having approached, प्राञ्जलयः with folded hands, स्थिताः stood.

##### आङ्ग्लानुवादः
Just like sages stand before the creator Brahma, all the monkeys stood with folded hands before the longarmed Rama, the remover of sorrow.



#### श्लोकः
##### मूलम्
ततः काञ्चनशैलाभ स्तरुणार्कनिभाननः।  
अब्रवीत्प्राञ्जलिर्वाक्यं हनूमान्मारुतात्मजः4.26.3॥

##### शब्दार्थः
ततः then, काञ्चनशैलाभः of the hue of the golden mountain, तरुणार्कनिभाननः whose face  
was like the rising Sun, मारुतात्मजः son of the Windgod, हनूमान् Hanuman, प्राञ्जलिः with folded hands, वाक्यम् these words, अब्रवीत् said.

##### आङ्ग्लानुवादः
Hanuman, son of the Windgod, glowing like a golden mountain, whose face resembled the rising Sun addressed Rama with folded handsः



#### श्लोकः
##### मूलम्
भवत्प्रसादात्सुग्रीवः पितृपैतामहं महत्।  
वानराणां सुदुष्प्रापं प्राप्तो राज्यमिदं प्रभो4.26.4॥

##### शब्दार्थः
प्रभो O lord, सुग्रीवः Sugriva, सुदुष्प्रापम् that which is difficult to acquire, वानराणाम् of monkeys, इदम् this, पितृपैतामहम् ancestral, महत् great, राज्यम् kingdom, भवत्प्रसादात् by your grace, प्राप्तः has obtained.

##### आङ्ग्लानुवादः
'O Lord by your grace Sugriva inherited the ancestral kingdom which would have been otherwise difficult.



#### श्लोकः
##### मूलम्
भवता समनुज्ञातः प्रविश्य नगरं शुभम्4.26.5॥  
संविधास्यति कार्याणि सर्वाणि ससुहृज्जनः।  
स्नातोऽयं विविधैर्गन्धैरौषधैश्च यथाविधि4.26.6॥

##### शब्दार्थः
अयम् he, ससुहृज्जनः along with friends, भवता by you, समनुज्ञातः permitted, शुभम् auspicious, नगरम् city, प्रविश्य on entering, विविधैः with different kinds of, गन्धैः with fragrants, औषधैश्च with medicinal herbs, यथाविधि as per tradition, स्नातः bathed, सर्वाणि all, कार्याणि works, संविधास्यति will do.

##### आङ्ग्लानुवादः
'Permitted by your gracious self, he will enter the auspicious city along with his friends and perform his duties. He had his auspicious bath in fragrant waters with medicinal herbs as per tradition.



#### श्लोकः
##### मूलम्
अर्चयिष्यति रत्नैश्च माल्यैश्च त्वां विशेषतः।  
इमां गिरिगुहां रम्यामभिगन्तुमितोऽर्हसि4.26.7॥  
कुरुष्व स्वामिसम्बन्धं वानरान्सम्प्रहर्षय।

##### शब्दार्थः
माल्यैश्च with garlands, रत्नैश्च and with gems, विशेषतः specially, त्वाम् you, अर्चयिष्यति he will propitiate you, त्वम् you, रम्याम् delightful, इमाम् this, गिरिगुहाम् mountain, अभिगन्तुम् to reach, अर्हसि proper for you, वानरान् to monkeys, स्वामिसम्बन्धम् relationship with the king, कुरुष्व establish, सम्प्रहर्षय please.

##### आङ्ग्लानुवादः
'He wants to propitiate you first specially with garlands and  gems. Pray enter this beautiful mountain cave for the pleasure of the monkeys and establish relationship with king Sugriva.'



#### श्लोकः
##### मूलम्
एवमुक्तो हनुमता राघवः परवीरहा4.26.8॥  
प्रत्युवाच हनूमन्तं बुद्धिमान्वाक्यकोविदः।

##### शब्दार्थः
हनुमता by Hanuman, एवम् in that way, उक्तः said, परवीरहा slayer of enemies, वाक्यकोविदः skilful in talk, बुद्धिमान् wise, राघवः Rama, हनूमन्तम् to Hanuman, प्रत्युवाच replied.

##### आङ्ग्लानुवादः
Requested by Hanuman who was skilful in conversation, wise Rama, slayer of enemies, repliedः



#### श्लोकः
##### मूलम्
चतुर्दश समास्सौम्य ग्रामं वा यदि वा पुरम्4.26.9॥  
न प्रवेक्ष्यामि हनुमन्पितुर्निर्देशपालकः।

##### शब्दार्थः
सौम्य dear, हनुमन् Hanuman, पितुः father's, निर्देशपालकः obedient to  father's command, चतुर्दश fourteen, समाः years, ग्रामं वा a village or, यदि वा or if, पुरम् a city, न प्रवेक्ष्यामि I will not enter.

##### आङ्ग्लानुवादः
'Dear Hanuman In obedience to my father's command I should not enter any village or city for fourteen years.



#### श्लोकः
##### मूलम्
सुसमृद्धां गुहां रम्यां सुग्रीवो वानरर्षभः4.26.10॥  
प्रविष्टो विधिवद्वीरः क्षिप्रं राज्येऽभिषिच्यताम्।

##### शब्दार्थः
सुसमृद्धाम् highly prosperous, रम्यां beautiful, गुहाम् cavern, प्रविष्टः he will enter, वीरः a brave man, वानरर्षभः a bull among monkeys, सुग्रीवः Sugriva, क्षिप्रम् at once, विधिवत् with due rituals, राज्ये kingdom, अभिषिच्यताम् be installed.

##### आङ्ग्लानुवादः
'Let Sugriva enter the beautiful prosperous cavern (Kishkinda) and be installed by you as king with due rituals.'



#### श्लोकः
##### मूलम्
एवमुक्त्वा हनूमन्तं रामस्सुग्रीवमब्रवीत्4.26.11॥  
वृत्तज्ञो वृत्तसम्पन्नमुदारबलविक्रमम्।

##### शब्दार्थः
वृत्तज्ञः knower of etiquette, रामः Rama, हनूमन्तम् to Hanuman, एवम् in that way, उक्त्वा having said, वृत्तसम्पन्नम् endowed with wisdom, उदारबलविक्रमम् mighty strong, सुग्रीवम् Sugriva, अब्रवीत् said.

##### आङ्ग्लानुवादः
Having thus spoken to Hanuman, Rama who knew etiquette addressed mighty  Sugriva, endowed with wisdomः



#### श्लोकः
##### मूलम्
इममप्यङ्गदं वीर यौवराज्येऽभिषेचय4.26.12॥  
ज्येष्ठस्य स सुतो ज्येष्ठस्सदृशो विक्रमेण ते।  
अङ्गदोऽयमदीनात्मा यौवराज्यस्य भाजनम्4.26.13॥

##### शब्दार्थः
वीर O hero, इमम् this, अङ्गदमपि Angada also, यौवराज्ये as heirapparent, अभिषेचय consecrate, ज्येष्ठस्य elder brother's, ज्येष्ठः सुतः eldest son, विक्रमेण in prowess, ते सदृशः like you, अदीनात्मा a noble person, अयम् अङ्गदः this Angada, यौवराज्यस्य of the heir apparent, भाजनम् fit.

##### आङ्ग्लानुवादः
'O hero consecrate Angada as heirapparent since he deserves it as the eldest son of your brother, a noble soul and equal to you in prowess.



#### श्लोकः
##### मूलम्
पूर्वोऽयं वार्षिको मासः श्रावणस्सलिलागमः।  
प्रवृत्तास्सौम्य चत्वारो मासा वार्षिकसज्ञिकाः4.26.14॥

##### शब्दार्थः
सौम्य O noble lord, वार्षिकसज्ञिकाः known as rainy days, चत्वारः मासाः four months, प्रवृत्ताः  commenced, अयम् this, सलिलागमः rain has started pouring down, वार्षिकः in the rainy season, पूर्वः first one, श्रावण मासः month of Sraavana.

##### आङ्ग्लानुवादः
'O noble Sugriva the four months from now will be rainy season. This is Sravana, the first month of the season in which rain is expected to start pouring.



#### श्लोकः
##### मूलम्
नायमुद्योगसमयः प्रविश त्वं पुरीं शुभाम्।  
अस्मिन्वत्स्याम्यहं सौम्य पर्वते सह लक्ष्मणः4.26.15॥

##### शब्दार्थः
सौम्य O goodnatured Sugriva, अयम् this, उद्योगसमयः time for enterprise, न not, त्वम्  you, शुभाम् auspicious, पुरीम् capital of Kishkinda, प्रविश you may enter, अहम् I, सहलक्ष्मणः along with Lakshmana, अस्मिन् पर्वते on this mountain, वत्स्यामि will reside.

##### आङ्ग्लानुवादः
'O goodnatured Sugriva this is not a suitable time for any endeavour. Go to the auspicious capital city of Kishkinda and I will reside on the mountain with Lakshmana.



#### श्लोकः
##### मूलम्
इयं गिरिगुहा रम्या विशाला युक्तमारुता।  
प्रभूतसलिला सौम्य प्रभूतकमलोत्पला4.26.16॥

##### शब्दार्थः
सौम्य dear Sugriva, इयम् this, गिरिगुहा cavern of the mountain, रम्या delightful, विशाला large, युक्तमारुता with adequate breeze, प्रभूतसलिला with abundant water nearby, प्रभूतकमलोत्पला with lotuses and lilies.

##### आङ्ग्लानुवादः
'Dear Sugriva this cavern of the mountain is large and airy. It has abundant water resources with lotuses and lilies.



#### श्लोकः
##### मूलम्
कार्तिके समनुप्राप्ते त्वं रावणवधे यत।  
एष नस्समयस्सौम्य प्रविश त्वं स्वमालयम्4.26.17॥  
अभिषिक्तस्व राज्ये च सुहृदस्सम्प्रहर्षय।

##### शब्दार्थः
कार्तिके when Kartika, समनुप्राप्ते sets in, त्वम् you, रावणवधे for the slaying of Ravana, यत you try, सौम्य O good Sugriva, एषः this, नः for us, समयः proper time, त्वम् you, स्वम् your, आलयम् city, प्रविश enter, राज्ये in the kingdom, अभिषिक्तस्व on installing yourself, सुहृदः to your friends, सम्प्रहर्षय cheer them .

##### आङ्ग्लानुवादः
'Enter the city and get yourself installed and cheer your friends. Make all arrangement for killing Ravana when the month of Kartika begins as it is the proper time (for the purpose).



#### श्लोकः
##### मूलम्
इति रामाभ्यनुज्ञातस्सुग्रीवो वानराधिपः4.26.18॥  
प्रविवेश पुरीं रम्यां किष्किन्धां वालिपालिताम्।

##### शब्दार्थः
इति thus, रामाभ्यनुज्ञातः permitted by Rama, वानराधिपः lord of monkeys, सुग्रीवः Sugriva, वालिपालिताम् ruled by Vali, रम्याम् beautiful, किष्किन्धां पुरीम् Kishkinda city, प्रविवेश entered.

##### आङ्ग्लानुवादः
Thus permitted by Rama , Sugriva, lord of the monkeys entered the beautiful city of Kishkinda (once) ruled by Vali.



#### श्लोकः
##### मूलम्
तं वानरसहस्राणि प्रविष्टं वानरेश्वरम्4.26.19॥  
अभिवाद्य प्रविष्टानि सर्वतः पर्यवारयन्।

##### शब्दार्थः
वानरेश्वरम् lord of monkeys, प्रविष्टम् entered, तम् him, अभिवाद्य welcomed, वानरसहस्राणि thousands of monkeys, प्रविष्टानि entered, सर्वतः all, पर्यवारयन् standing in attendance.

##### आङ्ग्लानुवादः
Thousands of monkeys entered the city of Kishkinda along with their king, and stood  in attendance everywhere.



#### श्लोकः
##### मूलम्
ततः प्रकृतयस्सर्वा दृष्ट्वा हरिगणेश्वरम्4.26.20॥  
प्रणम्य मूर्ध्ना पतिता वसुधायां समाहिताः।

##### शब्दार्थः
ततः then, सर्वाः all, प्रकृतयः people of the city, हरिगणेश्वरम् to the chief of monkey clan, दृष्ट्वा after seeing, मूर्ध्ना with the forehead touching the ground, प्रणम्य having prostrated, समाहिताः all collected together, वसुधायाम् on the floor, पतिताः fell.

##### आङ्ग्लानुवादः
Then all the subjects of the city collected together, prostrated to the chief of the monkey clan with their forehead touching the ground (as a mark of respect) and sat down.



#### श्लोकः
##### मूलम्
सुग्रीवः प्रकृतीस्सर्वास्सम्भाष्योत्थाप्य वीर्यवान्4.26.21॥  
भ्रातुरन्तःपुरं सौम्यं प्रविवेश महाबलः।

##### शब्दार्थः
वीर्यवान् mighty, महाबलः powerful, सुग्रीवः Sugriva, सर्वाः all, प्रकृतीः subjects, उत्थाप्य having lifted them up, सम्भाष्य addressed, भ्रातुः brother's, सौम्यम् gentle, अन्तःपुरम् inner chambers, प्रविवेश entered.

##### आङ्ग्लानुवादः
Asking the monkeys to rise to their feet, the mighty and powerful Sugriva entered the inner chambers of his brother.



#### श्लोकः
##### मूलम्
प्रविश्य त्वभिनिष्क्रान्तं सुग्रीवं प्लवगेश्वरम्4.26.22॥  
अभ्यषिञ्चन्त सुहृदस्सहस्राक्षमिवामराः।

##### शब्दार्थः
प्रविश्य having entered, त्वभिनिष्क्रान्तं and returned, प्लवगेश्वरम् lord of monkeys, सुग्रीवम्  Sugriva, सुहृदः friends and relations, अमराः gods, सहस्राक्षम् Indra, इव like, अभ्यषिञ्चन्त performed consecration.

##### आङ्ग्लानुवादः
With Sugriva,the lord of the monkeys, returned to Kishkinda, his kith and kin  coronated him just as the gods consecrated the thousandeyed Indra.



#### श्लोकः
##### मूलम्
तस्य पाण्डुरमाजह्रुश्छत्रं हेमपरिष्कृतम्4.26.23॥  
शुक्ले च वालव्यजने हेमदण्डे यशस्करे।  
तथा सर्वाणि रत्नानि सर्वबीजौषधीरपि4.26.24  
सक्षीराणां च वृक्षाणां प्ररोहान्कुसुमानि च।  
शुक्लानि चैव वस्त्राणि श्वेतं चैवानुलेपनम्4.26.25॥  
सुगन्धीनि च माल्यानि स्थलजान्यम्बुजानि च।  
चन्दनानि च दिव्यानि गन्धांश्च विविधान्बहून्4.26.26॥  
अक्षतं जातरूपं च प्रियङ्गुमधुसर्पिषी।  
दधि चर्म च वैयाघ्रं वाराही चाप्युपानहौ4.26.27॥  
समालम्भनमादाय रोचनां समनश्शिलाम्।  
आग्मुस्तत्र मुदिता वराः कन्यास्तु षोडश4.26.28॥

##### शब्दार्थः
पाण्डुरम् pale white, हेमपरिष्कृतम् decorated with gold, छत्रम् canopy, हेमदण्डे a pair of golden staff, यशस्करे that which confers glory, शुक्ले white, वालव्यजने च fans made of the tail of Chamari deer, तस्य of him, आजह्रुः  brought, तथा so also, षोडश sixteen, मुदिताः happy, वराः fine, कन्याश्च young girls, सर्वाणि all kinds, रत्नानि gems, सर्वबीजौषधीरपि all kinds of herbs grown from medicinal seeds, सक्षीराणाम् with sap, वृक्षाणाम् of trees, प्ररोहान् tender leaves and shoots, कुसुमानि च and flowers, शुक्लानि white, वस्त्राणि clothes, चैव also, श्वेतम् white, अनुलेपनं चैव and unguent , सुगन्धीनि  scented, माल्यानि garlands, स्थलजानि that grows on land, अम्बुजानि च even lotuses, दिव्यानि heavenly, चन्दनानि च and sandalpaste, विविधान् of different kinds, बहून् many, गन्धांश्च fragrants, अक्षतम् solid, जातरूपं च gold,  प्रियङ्गुमधुसर्पिषी honey of priyangu, दधि curds, वैघ्रम् tiger's, चर्म च skin also, वाराही boar, उपानहौ sandals, समालम्बनम् collection, रोचनां a kind of yellow pigment known as gorochana, मनश्शिलाम् along with highly valued unguents made of red arsenic, आदाय brought, तत्र there, आजग्मुः and came.

##### आङ्ग्लानुवादः
The monkeys brought a white canopy decorated with gold and two chamaras with glorious golden staff. They also brought jewels, all kinds of medicinal herbs, sprouts, sap from trees, white flowers and white clothes, unguents, garlands of fragrant lotuses that grow on land and water, heavently sandal, fragrants of different kinds, goldcoloured paddy, honey of priyanga, curds, tiger skin and sandals made of boar skin. Then sixteen beautiful, cheerful females appeared with unguent, gorochana  
mixed with red arsenic (used for putting tilaka on the forehead).



#### श्लोकः
##### मूलम्
ततस्ते वानरश्रेष्ठं यथाकालं यथाविधि।  
रत्नैर्वस्त्रैश्च भक्ष्यैश्च तोषयित्वा द्विजर्षभान्4.26.29॥

##### शब्दार्थः
ततः then, रत्नैः with gems, वस्त्रैश्च and with clothes, भक्ष्यैः with eatables, द्विजर्षभान् brahmins, तोषयित्वा after satisfying them, ते they, यथाविधि duly, वानरश्रेष्ठम् best of monkeys.

##### आङ्ग्लानुवादः
Then they duly propitiated the brahmins, offering them gifts of gems, clothes and eatables.



#### श्लोकः
##### मूलम्
ततः कुशपरिस्तीर्णं समिद्धं जातवेदसम्।  
मन्त्रपूतेन हविषा हुत्वा मन्त्रविदो जनाः4.26.30॥

##### शब्दार्थः
ततः then, मन्त्रविदः  who recite vedic hymns, जनाः people, कुशपरिस्तीर्णम् strewn with kusa grass, समिद्धम् kindled, जातवेदसम् fire, मन्त्रपूतेन by sanctifying with mantras, हविषा with havis, हुत्वा having offered,

##### आङ्ग्लानुवादः
Then the priests (people who recite Vedic hymns) strew around kusa grass, kindled sacred fire with recitation of mantras and made offerings of havis into the fire.



#### श्लोकः
##### मूलम्
ततो हेमप्रतिष्ठाने वरास्तरणसंवृते।  
प्रासादशिखरे रम्ये चित्रमाल्योपशोभिते4.26.31॥  
प्राङ्मुखं विविधैर्मन्त्रैः स्थापयित्वा वरासने।  
नदीनदेभ्यस्संहृत्य तीर्थेभ्यश्च समन्ततः4.26.32॥  
आहृत्य च समुद्रेभ्यस्सर्वेभ्यो वानरर्षभाः।  
अपः कनककुम्भेषु निधाय विमलाश्शुभाः4.26.33॥  
शुभैर्वृषभशृङ्गैश्च कलशैश्चापि काञ्चनैः।  
शास्त्रदृष्टेन विधिना महर्षिविहितेन च4.26.34॥  
गजो गवाक्षो गवयश्शरभो गन्धमादनः।  
मैन्दश्च द्विविदश्चैव हनुमान्जाम्बवान्नलः4.26.35॥  
अभ्यषिञ्चन्त सुग्रीवं प्रसन्नेन सुगन्धिना।  
सलिलेन सहस्राक्षं वसवो वासवं यथा4.26.36॥

##### शब्दार्थः
ततः then, हेमप्रतिष्ठाने on a golden throne, वरास्तरणसंवृते with fine covering, चित्रमाल्योपशोभिते adorned with beautiful garlands, रम्ये delightful, प्रासादशिखरे on the top of a mansion, वरासने on a fine seat, मन्स्रैः with mantras, विविधैः with various,  विधिवत् as per ritual, प्राङ्मुखम् him who was facing east, स्थापयित्वा having made  to sit, नदीनदेभ्यः from rivers and rivulets, समन्ततः all together, तीर्थेभ्यश्च from waters, अपः संहृत्य having collected, सर्वेभ्यः from all, समुद्रेभ्यः च and from oceans, विमलम् pure, शुभा auspicious, कनककुम्भेषु in golden pots, निधाय having  stored, वानरर्षभाः bulls among monkeys, गजः Gaja, गवाक्षः Gavaksha, गवयः Gavaya, शरभा Sarabha, गन्धमादन Gandhamadana, द्विविदश्चैव and Dvivida, मैन्दश्च Mainda and, हनूमान् Hanuman, नल Nala, तथा so also, जाम्बवान् Jambavan, प्रसन्नेन with pure, सुगन्धिना fragrant, सलिलेन water, शास्त्रदृष्टेन according to sastras, महर्षि विहितेन च  aportioned according to the procedure ordained by sages, विधिना as per tradition, शुभैः  with auspicious, वृषभशृङ्गैश्च through horns of bulls, काञ्चनैः with golden, कलशैश्चैव pots, वसवः Vasus, सहस्राक्षम् Indra, वासवं यथा like the Indra, अभ्यषिञ्चन्त performed the consecration.

##### आङ्ग्लानुवादः
Then Sugriva was seated facing the east on a golden throne with fine coverings on top of the mansion decorated with multicoloured garlands. As per tradition, sacred waters  collected from rivers and rivulets and stored in golden pots was aportioned in accordance with the procedure ordained by the sages in sastras. At the appropriate time the pure and fragrant water was poured by Gaja, Gavaya, Sarabha, Mainda, Dvivida, Hanumanta, Jambavan and Nala on Sugriva, the bull among monkeys through horns of bulls and jars of gold, like the eight Vasus bathed the thousandeyed Indra. Thus they performed the consecration.



#### श्लोकः
##### मूलम्
अभिषिक्ते तु सुग्रीवे सर्वे वानरपुङ्गवाः।  
प्रचुक्रुशुर्महात्मानो हृष्टा स्तत्र सहस्रशः 4.26.37॥

##### शब्दार्थः
सुग्रीवे  as Sugriva, अभिषिक्ते was consecrated, सहस्रशः in thousands, सर्वे all, तत्र there, महात्मानः great, वानरपुङ्गवाः leaders among monkeys, हृष्टाः rejoiced, प्रचुक्रुशुः shrieked out of joy.

##### आङ्ग्लानुवादः
As Sugriva was ceremoniously consecrated, thousands of monkeys rejoiced and shrieked out of joy.



#### श्लोकः
##### मूलम्
रामस्य तु वचः कुर्वन्सुग्रीवो हरिपुङ्गवः।  
अङ्गदं सम्परिष्वज्य यौवराज्येऽभ्यषेचयत्4.26.38॥

##### शब्दार्थः
हरिपुङ्गवः lord of monkeys, सुग्रीवः Sugriva, रामस्य Rama's, वचः words, कुर्वन्  obeying, अङ्गदम् Angada, सम्परिष्वज्य embraced, यौवराज्ये prince regent, अभ्यषेचयत् consecrated.

##### आङ्ग्लानुवादः
In obedience to Rama's instruction, Sugriva, lord of the monkeys installed Angada as prince regent and embraced him.



#### श्लोकः
##### मूलम्
अङ्गदे चाभिषिक्ते तु सानुक्रोशाः प्लवङ्गमाः।  
साधु साध्विति सुग्रीवं महात्मानोऽभ्यपूजयन्4.26.39॥

##### शब्दार्थः
अङ्गदे च when Angada also, अभिषिक्ते तु on his consecration, सानुक्रोशाः those who were concerned, महात्मानः great souls, प्लवङ्गमाः monkeys, साधु साधु well done, well done, इति thus, सुग्रीवम् Sugriva, अभ्यपूजयन् greeted with reverence.

##### आङ्ग्लानुवादः
The great monkeys concerned hailed Sugriva's action  saying, 'well done, well done' on the installation of Angada.



#### श्लोकः
##### मूलम्
रामं चैव महात्मानं लक्ष्मणं च पुनः पुनः।  
प्रीताश्च तुष्टुवुस्सर्वे तादृशे तत्र वर्तिते4.26.40॥

##### शब्दार्थः
तत्र there, तादृशे on such an occasion, वर्तिते when it happened, सर्वे all, प्रीताश्च pleased, महात्मानम् great soul, रामं चैव Rama also, लक्ष्मणं च and Lakshmana, पुनः पुनः again and again, तुष्टुवुः praised.

##### आङ्ग्लानुवादः
As Sugriva and Angada were installed, all the monkeys were highly pleased and praised the noblehearted Rama and Lakshmana again and again.



#### श्लोकः
##### मूलम्
हृष्टपुष्टजनाकीर्णा पताकाध्वजशोभिता।  
बभूव नगरी रम्या किष्किन्धा गिरिगह्वरे4.26.41॥

##### शब्दार्थः
गिरिगह्वरे in the mountain cavern, पताकाध्वजशोभिता decorated with banners and flags, रम्या beautiful, किष्किन्धानगरी city of Kishkinda, हृष्टपुष्टजनाकीर्णा filled with happy welfare citizens, बभूव it looked.

##### आङ्ग्लानुवादः
The beautiful city of Kishkinda situated in a mountaincave, decorated with banners and flags was filled with happy, wellfed citizens.



#### श्लोकः
##### मूलम्
निवेद्य रामाय तदा महात्मने  
महाभिषेकं कपिवाहिनीपतिः।  
रुमां च भार्यं प्रतिलभ्य वीर्यवा  
नवाप राज्यं त्रिदशाधिपो यथा4.26.42॥

##### शब्दार्थः
तदा then, वीर्यवान् valiant, कपिवाहिनीपतिः leader of the monkey army, महात्मने to the great, रामाय to Rama, महाभिषेकम् the great installation, निवेद्य having reported, भार्याम् wife, रुमां च Ruma also, प्रतिलभ्य after meeting, त्रिदशाधिपो यथा like Indra, राज्यम् kingdom, अवाप secured.

##### आङ्ग्लानुवादः
The valiant leader of the monkey army (Sugriva) reported to great Rama about the installation.Having secured the kingdom and his wife Ruma, Sugriva also felt like Indra (who secured the kingdom of gods).  

#### समाप्तिः
 श्रीमद्रामायणे वाल्मीकीय आदिकाव्ये किष्किन्थाकाण्डे षड्विंशस्सर्गः॥  
Thus ends the twentysixth sarga of Kishkindakanda of the Holy Ramayana, the first epic, composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/4_kiShkindhAkANDam/03-sugrIva-bodhanam/026_angadayauvarAjyAbhiShekaH.md">
<details><summary><h3>भूषणम् ...{Loading}...</h3></summary>



ततः शोकाभिसन्तप्तं सुग्रीवं क्लिन्नवाससम् ।  

शाखामृगमहामात्राः परिवार्योपतस्थिरे  ॥  ४।२६।१  ॥   

अथ सुग्रीवाभिषेकः षड्विंशे तत इत्यादि । क्लिन्नवाससम् आर्द्रवस्त्रम् ।
सद्यः स्नानादिति भावः । शाखामृगमहामात्राः वानरूपा मन्त्रिणः  ॥  ४।२६।१
 ॥   

  

अभिगम्य महाबाहुं राममक्लिष्टकारिणम् ।  

स्थिताः प्राञ्जलयः सर्वे पितामहमिवर्षयः  ॥  ४।२६।२  ॥   

ततः काञ्चनशैलाभस्तरुणार्कनिभाननः ।  

अब्रवीत्प्राञ्जलिर्वाक्यं हनुमान्मारुतात्मजः  ॥  ४।२६।३  ॥   

सर्वे सुग्रीवादयः  ॥  ४।२६।२,३  ॥   

  

भवत्प्रसादात्सुग्रीवः पितृपैतामहं महत् ।  

वानराणां सुदुष्प्रापं प्राप्तो राज्यमिदं प्रभो  ॥  ४।२६।४  ॥   

भवता समनुज्ञातः प्रविश्य नगरं शुभम् ।  

संविधास्यति कार्याणि सर्वाणि ससुहृज्जनः  ॥  ४।२६।५  ॥   

भवत्प्रसादादिति । वानराणां राज्यमित्यन्वयः  ॥  ४।२६।४,५  ॥   

  

स्नातो ऽयं विविधैर्गन्धैरौषधैश्च यथाविधि ।  

अर्चयिष्यति रत्नैश्च माल्यैश्च त्वां विशेषतः  ॥  ४।२६।६  ॥   

अतिनिपुणतया हनुमान् प्रथमं सङ्ग्रहेण विज्ञाप्य तच्छृण्वति रामे
पुनर्विशदमाह स्नात इति  ॥  ४।२६।६  ॥   

  

इमां गिरिगुहां रम्यामभिगन्तुमितो ऽर्हसि ।  

कुरुष्व स्वामिसम्बन्धं वानरान् सम्प्रहर्षयन्  ॥  ४।२६।७  ॥   

एवमुक्तो हनुमता राघवः परवीरहा ।  

प्रत्युवाच हनूमन्तं बुद्धिमान्वाक्यकोविदः  ॥  ४।२६।८  ॥   

चतुर्दश समाः सौम्य ग्रामं वा यदि वा पुरम् ।  

न प्रवेक्ष्यामि हनुमन् पितुर्निर्देशपालकः  ॥  ४।२६।९  ॥   

सुसमृद्धां गुहां रम्यां सुग्रीवो वानरर्षभः ।  

प्रविष्टो विधिवद्वीरः क्षिप्रं राज्ये ऽभिषिच्यताम्  ॥  ४।२६।१०  ॥   

एवमुक्त्वा हनूमन्तं रामः सुग्रीवमब्रवीत् ।  

वृत्तज्ञो वृत्तसम्पन्नमुदारबलविक्रमम्  ॥  ४।२६।११  ॥   

गिरिगुहां किष्किन्धाम् । वानराणां स्वामिना सम्बन्धं कुरु, सुग्रीवं
वानरराजं कुर्वित्यर्थः  ॥  ४।२६।७११  ॥   

  

इममप्यङ्गदं वीर यौवराज्ये ऽभिषेचय ।  

ज्येष्ठस्य स सुतो ज्येष्ठः सदृशो विक्रमेण ते ।  

अङ्गदो ऽयमदीनात्मा यौवराज्यस्य भाजनम्  ॥  ४।२६।१२  ॥   

भाजनं योग्यमित्यर्थः  ॥  ४।२६।१२  ॥   

  

पूर्वो ऽयं वार्षिको मासः श्रावणः सलिलागमः ।  

प्रवृत्ताः सौम्य चत्वारो मासा वार्षिकसञ्ज्ञकाः  ॥  ४।२६।१३  ॥   

नायमुद्योगसमयः प्रविश त्वं पुरीं शुभाम् ।  

अस्मिन्वत्स्याम्यहं सौम्य पर्वते सहलक्ष्मणः  ॥  ४।२६।१४  ॥   

इयं गिरिगुहा रम्या विशाला युक्तमारुता ।  

प्रभूतसलिला सौम्य प्रभूतकमलोत्पला  ॥  ४।२६।१५  ॥   

अस्त्विभिषेकः, सीतान्वेषणरावणवधादिकं प्रत्युद्योगः क्रियत इत्याशङ्क्याह
पूर्व इत्यादि । पूर्वः वर्षत्वपेक्षया प्रथमः । वर्षाः वर्षर्तुः ।
"स्त्रियां पावृट् स्त्रियां भूम्नि वर्षाः" इत्यमरः । तत्र भवो वार्षिकः ।
"द्वौ द्वौ मार्गादिमासौ स्यादृतुः" इति श्रावणभाद्रपदौ वर्षर्तुः ।
तदेकदेशत्वाच्छ्रावणो वार्षिक इत्युच्यते । "वर्षाभ्यष्ठक्" इति
ठक्प्रत्ययः । वार्षिकसञ्ज्ञाश्चत्वारो मासा इति आश्वयुजाषाढाभ्यां
चतुष्ट्वमिति ज्ञेयं छत्ित्रन्यायात् । वर्षमुखत्वाद्वर्षानन्तरकालत्वाच्च
चत्वारो ऽपि युद्धेयोग्या न भवन्ति । कश्चित्तु "पक्षा वै मासाः" इति
श्रुतिपक्षमाश्रित्य चत्वारो वार्षिका मासा इत्युक्तम् । श्रावणः प्रथमो
मास इत्यत्रापि प्रथमः पक्ष इत्यर्थः । "चत्वारो वार्षिका मासा गता
वर्षशतोपमाः" इत्युपसंहारादित्याह  ॥  ४।२६।१३१५  ॥   

  

कार्तिके समनुप्राप्ते त्वं रावणवधे यत ।  

एष नः समयः सौम्य प्रविश त्वं स्वमालयम्  ॥  ४।२६।१६  ॥   

अभिषिक्तः स्वराज्ये च सुहृदः सम्प्रहर्षय  ॥  ४।२६।१७  ॥   

इति रामाभ्यनुज्ञातः सुग्रीवो वानराधिपः ।  

प्रविवेश पुरीं रम्यां किष्कन्धां वालिपालिताम्  ॥  ४।२६।१८  ॥   

तं वानरसहस्राणि प्रविष्टं वानरेश्वरम् ।  

अभिवाद्य प्रविष्टानि सर्वतः पर्यवारयन्  ॥  ४।२६।१९  ॥   

कार्त्तिक इति । कार्त्तिके मासि समनुप्राप्ते समीपं प्रप्ते, आश्वायुजान्त
इत्यर्थः । यत यतस्व, सेनासन्नहनं कुरु । कार्त्तिकशबदस्य
आश्वयुजान्तपरत्वं स्वयमेव वक्ष्यति "वयमाश्वयुजे मासि
पिङ्गाक्षप्रतिचोदिताः" इति । प्रतिचोदनं सन्नहनं न तु निर्गमः ।
निर्गमस्तु मार्गशीर्षे । स्वसङ्केतितकार्त्तिकातिक्रमादेव रामस्य सुगीर्वे
कोपो लक्ष्मणप्रेषणं च । स्वयम्प्रभाबिलनिर्गमनानन्तरं "द्रुमान्
वासन्तिकान् दृष्ट्वा" इत्येतत्
वसन्तपुष्पोद्गमोपक्रमभूतपत्रविगलनहेतुफाल्गुनापेक्षया । पक्षान्तरे
फाल्गुनचैत्रयोर्वसन्तत्वोक्तेर्वा । अयमत्र क्रमो ऽनुसन्धेयः ।
"उत्तरस्यादिना पूर्वस्यावधिं जानीयात्" इति न्यायेन उत्तरस्योत्तरस्य
ग्रहणात् पूर्वपूर्वकालसङ्ख्याज्ञापनं वाल्मीकेः शैली । तथा च चैत्रे
रामस्य साकेतान्निर्गमः । अगस्त्याश्रमागमनात्पूर्वं दश संवत्सरा गता
इत्युक्तम् । अथ पञ्चवट्यां वर्षत्रयानन्तरं चैत्रे प्राप्ते
शूर्पणखानासिकाच्छेदनखरवधादिकं कृतमित्यवगम्यते । रावणेन च मारीचवचनादिना
किञ्चिद्विलम्ब्य तस्मिन्नेव चैत्रे सीता हृता । सीताविरहेण दूयमानस्य
रामस्य वसन्तवर्णने "चैत्रवनानिलः" इत्युक्तेः लङ्कायां सीतायाः
संवत्सरवासोक्तेश्च । पुनः फाल्गुणे हि रावणवधः । आषाढे वालिवधः । शरदि
सेनासन्नहनम् । मार्गशीर्षे वानरप्रस्थापनम् । स्वयम्प्रभाबिले
बहुकालयापनम् । "कालश्च नो महान् यातः" इत्युक्तेः । बहिर्निर्गमनानन्तरं
फाल्गुनशुद्धत्रयोदश्यां हनुमतः समुद्रतरणम् । चतुर्दश्यां पुनरागमनम् ।
पौर्णमास्यां दण्डयात्रेत्यादि । अन्यद्युद्धकाण्डे वक्ष्यते । समयः
सङ्केतः  ॥  ४।२६।१६१९  ॥   

  

ततः प्रकृतयः सर्वा दृष्ट्वा हरिगणेश्वरम् ।  

प्रणम्य मूर्ध्ना पतिता वसुधायां समाहिताः  ॥  ४।२६।२०  ॥   

प्रणम्येति । मूर्ध्ना प्रणम्य वसुधायां पतिताः समाहिताः अनन्यमनस्काः  ॥ 
४।२६।२०  ॥   

  

सुग्रीवः प्रकृतीः सर्वाः सम्भाष्योत्थाप्य वीर्यवान् ।  

भ्रातुरन्तःपुरं सौम्यं प्रविवेश महाबलः  ॥  ४।२६।२१  ॥   

प्रविश्य त्वभिनिष्क्रान्तं सुग्रीवं प्लवगेश्वरम् ।  

अभ्यषिञ्चन्त सुहृदः सहस्राक्षमिवामराः  ॥  ४।२६।२२  ॥   

भ्रातुरन्तःपुरं प्रविवेशेति । तारां सम्मान्य, स्ववशीकरणार्थमिति भावः  ॥ 
४।२६।२१,२२  ॥   

  

तस्य पाण्डुरमाजह्रुश्छत्त्रं हेमपरिष्कृतम् ।  

शुक्ले च वालव्यजने हेमदण्डे यशस्करे  ॥  ४।२६।२३  ॥   

तथा सर्वाणि रत्नानि सर्वबीजौषधैरपि ।  

सक्षीराणां च वृक्षाणां प्ररोहान् कुसुमानि च  ॥  ४।२६।२४  ॥   

शुक्लानि चैव वस्त्राणि श्वेतं चैवानुलेपनम् ।  

सुगन्धीनि च माल्यानि स्थलजान्यम्बुजानि च  ॥  ४।२६।२५  ॥   

चन्दनानि च दिव्यानि गन्धांश्च विविधान् बहून् ।  

अक्षतं जातरूपं च प्रियङ्गुमधुसर्पिषी ।  

दधि चर्म च वैयाघ्रं वाराही चाप्युपानहौ  ॥  ४।२६।२६  ॥   

प्ररोहान् पल्लवान् । अनुलेपनं कर्पूरादि । गन्धाः अगरुप्रभृतयः । अक्षतं
जातरूपम् । अक्षततण्डुलं हरिद्रामिश्रम् । प्रियङ्गुः सूक्ष्मधान्यविशेषः ।
वाराही वराहचर्मविकृती । "सुपां सुलुक्" इत्यादिना पूर्वसवर्णदीर्घः  ॥ 
४।२६।२३२६  ॥   

  

समालम्भनमादाय रोचनां समनः शिलाम् ।  

आजग्मुस्तत्र मुदिता वराः कन्यास्तु षोडश  ॥  ४।२६।२७  ॥   

समालम्भनम् अनुलेपनविशेषः । "समालम्भो विलेपनम्" इत्यमरः । रोचनां
गोरोचनाम् । समनःशिलां शैलधातुविशेषसंहितं तिलकसाधनं मनःशिला  ॥  ४।२६।२७
 ॥   

  

ततस्ते वानरश्रेष्ठं यथाकालं यथाविधि ।  

रत्नैर्वस्त्रैश्च भक्षैश्च तोषयित्वा द्विजर्षभान्  ॥  ४।२६।२८  ॥   

ततः कुशपरिस्तीर्णं समिद्धं जातवेदसम् ।  

मन्त्रपूतेन हविषा हुत्वा मन्त्रविदो जनाः  ॥  ४।२६।२९  ॥   

ततो हेमप्रतिष्ठाने वरास्तरणसंवृते ।  

प्रासादशिखरे रम्ये चित्रमाल्योपशोभिते  ॥  ४।२६।३०  ॥   

प्राङ्मुखं विविधैर्मन्त्रैः स्थापयित्वा वरासने ।  

नदीनदेभ्यः संहृत्य तीर्थेभ्यश्च समन्ततः  ॥  ४।२६।३१  ॥   

आहृत्य च समुद्रेभ्यः सर्वेभ्यो वानरर्षभाः ।  

अपः कनककुम्भेषु निधाय विमलाः शुभाः  ॥  ४।२६।३२  ॥   

शुभैर्वृषभशृङ्गैश्च कलशैश्चापि काञ्चनैः ।  

शास्त्रदृष्टेन विधिना महर्षिविहितेन च  ॥  ४।२६।३३  ॥   

गजो गवाक्षो गवयः शरभो गन्धमादनः ।  

मैन्दश्च द्विविदश्चैव हनुमान् जाम्बवान्नलः  ॥  ४।२६।३४  ॥   

अभ्यषिञ्चन्त सुग्रीवं प्रसन्नेन सुगन्धिना ।  

सलिलेन सहस्राक्षं वसवो वासवं यथा  ॥  ४।२६।३५  ॥   

अभिषिक्ते तु सुग्रीवे सर्वे वानरपुङ्गवाः ।  

प्रचुक्रुशुर्महात्मानो हृष्टास्तत्र सहस्रशः  ॥  ४।२६।३६  ॥   

रामस्य तु वचः कुर्वन् सुग्रीवो हरिपुङ्गवः ।  

अङ्गदं सम्परिष्वज्य यौवराज्ये ऽभ्यषेचयत्  ॥  ४।२६।३७  ॥   

ततस्ते वानरश्रेष्ठमित्यारभ्य वसवो वासवं यथेत्यन्तमेकं वाक्यम् । यथाकालं
विहितकालमनतिक्रम्य । यथाविधि यथाक्रमम् । द्विजर्षभान् याजनार्थमाहूतान् ।
समिद्धं ज्वलितम् । जातवेदसम् अग्निम् । मन्त्रिविदः वानरपुरोहिताः
हेमप्रतिष्ठाने हेममयपादयुक्ते । वरासनविशेषणमेतत् । नदीनदेभ्यस्तीर्थेभ्यः
समुद्रेभ्यश्च अपः आहृत्य आनीय, संहृत्य सम्मिश्रीकृत्य तद्विमलं जलं
कनककुम्भेषु निधाय तेभ्यो वृषभशृङ्गादिभिरुद्धृत्य, शास्त्रदृष्टेन विधिना
क्रमेण, महर्षिविहितेन कल्पसूत्रविहितेन च विधिना अभ्यषिञ्चन्त  ॥ 
४।२६।२८३७  ॥   

  

अङ्गदे चाभिषिक्ते तु सानुक्रोशाः प्लवङ्गमाः ।  

साधु साध्विति सुग्रीवं महात्मानो ऽभ्यपूजयन्  ॥  ४।२६।३८  ॥   

सानुक्रोशाः अङ्गदे सदयाः  ॥  ४।२६।३८  ॥   

  

रामं चैव महात्मानं लक्ष्मणं च पुनः पुनः ।  

प्रीताश्च तुष्टुवुः सर्वे तादृशे तत्र वर्तति  ॥  ४।२६।३९  ॥   

तादृशे सुग्रीवाङ्गदाभिषेकरूपोत्सवे वर्तति वर्तमाने सति  ॥  ४।२६।३९  ॥   

  

हृष्टपुष्टजनाकीर्णा पताकाध्वजशोभिता ।  

बभूव नगरी रम्या किष्किन्धा गिरिगह्वरे  ॥  ४।२६।४०  ॥   

हृष्टेति । पताकाध्वजयोर्भेद उक्तः  ॥  ४।२६।४०  ॥   

  

निवेद्य रामाय तदा महात्मने महाभिषेकं कपिवाहिनीपतिः ।  

रुमां च भार्यां प्रतिलभ्य वीर्यवानवाप राज्यं त्रिदशाधिपो यथा  ॥  ४।२६।४१
 ॥   

इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे
षड्विंशः सर्गः  ॥  २६  ॥   

निवेद्येति । निवेद्य, रामसमीपमागत्य निवेद्येत्यर्थः  ॥  ४।२६।४१  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने षड्विंशः सर्गः  ॥  २६  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/4_kiShkindhAkANDam/03-sugrIva-bodhanam/026_angadayauvarAjyAbhiShekaH.md">
<details><summary><h3>शिरोमणी ...{Loading}...</h3></summary>



सुग्रीवकर्तृकागमनानन्तरकालिकं वृत्तान्तमाह तत इत्यादिभिः । क्लिन्नवाससम्
आर्द्रवस्त्रयुक्तं सुग्रीवं शाखामृगमहामात्राः शाखामृगमहस्य
सकलवानरपूज्यस्य सुग्रीवस्य अमात्राः मन्त्रिणः परिवार्य उपतस्थिरे
सुग्रीवेण सह जग्मुः  ॥  ४।२६।१  ॥   

  

अभिगम्येति । अक्लिष्टकारिणं क्लेशाभावेन सकलकर्मप्रवर्तनशीलं रामम्
अभिगम्य प्राप्य सर्वे सुग्रीवप्रभृतयः पितामहं ब्रह्माणम् ऋषय इव
प्राञ्जलयः प्रणयसूचकबद्धयुगलकराः सन्तः स्थिताः  ॥  ४।२६।२  ॥   

  

तत इति । ततः रामसमीपप्राप्त्यनन्तरं काञ्चनशैलाभः सुमेरुसदृशः
तरुणार्कनिभाननः तरुणसूर्यसदृशमुखः हनूमान् अब्रीत्  ॥  ४।२६।३  ॥   

  

तद्वचनाकारमह भवदिति । सुदंष्ट्राणां तीक्ष्णदंष्ट्राविशिष्टानां
संपन्नबलशालिनाम् अतिबलवतां महात्मनां वानराणां सुदुष्प्रापं
प्राप्तुमशक्यं पितृपैतामहं महदिदं राज्यं भवत्प्रसादात् प्राप्तं
सुग्रीवेणेति शेषः । सार्धश्लोक एकान्वयी  ॥  ४।२६।४  ॥   

  

भवतेति । भवता समनुज्ञातः ससुहृद्गणः सुग्रीवः नगरं किष्किन्धां प्रविश्य
सर्वाणि कार्याणि राज्ञा कर्तव्यानि संविधास्यति  ॥  ४।२६।५  ॥   

  

स्नात इति । गन्धैरौषधैश्च स्नातो ऽयं सुग्रीवः माल्यैः रत्नैश्च त्वां
विशेषतो ऽर्चयिष्यति अतः गिरिगुहां किष्किन्धामितो गन्तुमर्हसि ।
सार्धश्लोक एकान्वयी  ॥  ४।२६।६,७  ॥   

  

कुरुष्वेति । स्वामिसंबन्धं सुग्रीवे वानरनिरूपितस्वामित्वसंसर्गं कुरुष्व
सुग्रीवं राज्ये स्थापयेत्यर्थः, अत एव वानरान् संप्रहर्षय । अर्धं पृथक्
एवमिति । हनुमता एवमुक्तो राघवः हनूमन्तं प्रत्युवाच । अर्धद्वयमेकान्वयि
 ॥  ४।२६।८  ॥   

  

तद्वचनाकारमाह-- चतुर्दशेति । हे हनुमन् पितुः निर्देशपारगः आज्ञानिर्वाहको
ऽहं चतुर्दश समाः वर्षाणि ग्रामं पुरं च न प्रवेक्ष्यामि  ॥  ४।२६।९  ॥   

  

ननु तर्हि सुग्रीवो ऽपि इहैव तिष्ठतु इत्यत आह सुसमृद्धामिति । गुहां
किष्किन्धां प्रविष्टः मदाज्ञया संप्राप्तः सुग्रीवः क्षिप्रं राज्ये
राज्यासने अभिषिच्यतामभिषेकेण प्राप्यताम्  ॥  ४।२६।१०  ॥   

  

एवमिति । हनुमन्तमेवमेवमुक्त्वा रामः सुग्रीवमब्रवीत्  ॥  ४।२६।११  ॥   

  

तद्वचनाकारमाह वृत्तज्ञ इति । वृत्तज्ञः
लोकशास्त्रवृत्तान्ताभिज्ञस्त्वमुदारबलविक्रमम् उदारौ अधिकावित्यर्थः
बलविक्रमौ पराक्रमप्रतापौ यस्य तमङ्गदं यौवराज्ये अभिषेचय  ॥  ४।२६।१२  ॥   

  

तत्र हेतुमाह जेष्ठस्येति । जेष्ठस्य भ्रातुः ज्येष्ठः सुतः अत एव विक्रमेण
सदृशः अत एव अदीनात्मा अयमङ्गदः यौवराज्यस्य भाजनं पात्रम्  ॥  ४।२६।१३  ॥   

  

ननु भवत्कार्यसाधनमन्तरा सुग्रीवाभिषेको नोचित इत्यत आह पूर्व इति ।
वार्षिकसंज्ञकाः वार्षिकवृष्टिकर्तृत्वं तस्य संज्ञा ज्ञानं ज्ञाता येषु ते
ये चत्वारो मासाः प्रवृत्ताः संप्राप्ताः । किंच प्रकृष्टवृत्तान्तवन्तः
राजादियात्रानिवर्तका इत्यर्थः, तेषां मध्ये सलिलागमः अतिवृष्टिप्रवर्तकः
वार्षिकः वर्षर्तुसंबन्धी पूर्वो ऽयं श्रावणो मासः वर्तते इति शेषः, अतः
अयमुद्योगसमयः सीतान्वेषणोद्योगकालो न अतस्त्वं पुरीं किष्किन्धां प्रविश
सलक्ष्मणो ऽहं तु अस्मिन्पर्वते वत्स्यामि । श्लोकद्वयमेकान्वयि  ॥ 
४।२६।१४,१५  ॥   

  

इयमिति । विशाला विस्तीर्णा युक्तमारुता नित्यं मारुतयुक्ता प्रभूतसलिला
बहुनिर्झरवतीत्वे बहुसलिलविशिष्टा प्रभूतानि अत्यन्तं सञ्जातानि
कमलोत्पलानि यस्यां सा अत एव रम्या रन्तुं योग्या इयं गिरिगुहा, अस्तीति
शेषः । एतेन तस्याः स्थितियोग्यता सूचिता  ॥  ४।२६।१६  ॥   

  

कार्तिके इति । कार्तिके समनुप्राप्ते सति रावणवधे यत प्रयत्नं कुरु, एष नः
समयः अस्मत्कृतः संकेतः बोद्धव्य इति शेषः, अतस्त्वं स्वमालयं प्रविश
स्वराज्ये प्रविश्य सुहृदः संप्रहर्षय । सार्धश्लोक एकान्वयी  ॥  ४।२६।१७
 ॥   

  

इतीति । इति रामाभ्यनुज्ञातः सुग्रीवः किष्किन्धां प्रविवेश  ॥  ४।२६।१८
 ॥   

  

तमिति । प्रविष्टं प्रवेशाय गच्छन्तं वानरेश्वरं सुग्रीवं प्रहृष्टानि
वानरसहस्राणि अभिवाद्य सर्वतः पर्यवारयन्  ॥  ४।२६।१९  ॥   

  

तत इति । ततः सुग्रीवप्रवेशानन्तरं हरिगणेश्वरं सुग्रीवं दृष्ट्वा सर्वाः
प्रकृतयः मूर्ध्ना प्रणम्य वसुधायां समाहिताः संस्थिताः  ॥  ४।२६।२०  ॥   

  

सुग्रीव इति । सुग्रीवः प्रकृतीः प्रजाः संभाष्य संबोध्य उत्थाप्य च
भ्रातुः सौम्यमन्तःपुरं प्रविवेश  ॥  ४।२६।२१  ॥   

  

प्रविष्टमिति । भीमविक्रान्तं भीमो रिपुभयंकरो विक्रान्तो विक्रमो यस्य तं
सुग्रीवं सहस्राक्षममराः इव सुहृदः अभ्यषिञ्चन्त  ॥  ४।२६।२२  ॥   

  

तत्प्रकारमाह तस्येत्यादिभिः । हेमपरिष्कृतं पाण्डुरं छत्रं हेमदण्डे
वालव्यजने केशमयव्यजने चामरे चेत्यर्थः, तस्य समीपमाजहुः  ॥  ४।२६।२३  ॥   

  

तथेति । रत्नादीनि षोडश कन्याश्चादाय आजग्मुः, वानरा इति शेषः । तत्र
प्ररोहा अधोजटाः, गन्धाः गन्धद्रव्याणि, जातरूपं सुवर्णं, परार्ध्ये
बहुमूल्ये समालम्भनमनुलेपनविशेषः । सार्धश्लोकचतुष्टयमेकान्वयि  ॥ 
४।२६।२४२८  ॥   

  

तत इति । ते हनुमदादयः वानरश्रेष्ठमभिषेक्तुं रत्नाद्यैर्द्विजर्षभान्
तोषयित्वा आसन्निति शेषः  ॥  ४।२६।२९  ॥   

  

तत इति । ततः प्राप्तसन्तोषानन्तरं मन्त्रविदो जनाः द्विजर्षभाः
कुशपरिस्तीर्णं परितः कुशैर्विशिष्टं समिद्धं प्रज्वलितं जातवेदसं वह्निं
मन्त्रपूतेन हविषा हत्वा अवर्तन्त इति शेषः  ॥  ४।२६।३०  ॥   

  

तत इति । रम्ये प्रासादशिखरे प्रासादाकारशृङ्गे विद्यमाने हेमप्रतिष्ठाने
हेम्नः प्रतिष्ठानानि पादाः यस्मिन् वरास्तरणसंवृते आसने राजपीठे सुग्रीवं
मन्त्रैः विधिवत् प्राङ्मुखं स्थापयित्वा तीर्थेभ्यः पुण्यहेतुभ्यः
नद्यादिभ्यः शुभैः ऋषभशृङ्गादिभिराहृत्य संस्थापितानि अपो जलानि
कनककुम्भेषु निधाय प्रसन्नेन प्रसादेनोपलक्षिताः वानरर्षभाः गजादयः
शास्त्रदृष्टेन शास्त्रोक्तेन विधिना महर्षिविहितेन महर्षीणामाज्ञया च
सुग्रीवमभ्यषिञ्चन्त । तत्र दृष्टान्तः सुगन्धिना सलिलेन सहस्राक्षं
सहस्रसंख्याकनयनविक्षिष्टं वासवमिन्द्रं वसवो यथा । श्लोकषट्कमेकान्वयि  ॥ 
४।२६।३१३६  ॥   

  

अभिषिक्त इति । सुग्रीवे अभिषिक्ते सति वानरपुङ्गवाः हृष्टाः सन्तः
प्रचुक्रुशुः प्रभूतं स्वजातीयशब्दं चक्रुः  ॥  ४।२६।३७  ॥   

  

रामस्येति । सुग्रीवः रामस्य वचः रामकर्तृकाज्ञां कुर्वन् सन् अङ्गदं
संपरिष्वज्य यौवराज्ये अभ्यषेचयत्  ॥  ४।२६।३८  ॥   

  

अङ्गद इति । अङ्गदे अभिषिक्ते यौवराज्याभिषेकं प्राप्ते सति सानुक्रोशाः
दयावन्तः प्लवङ्गमाः साधु साध्विति सुग्रीवमपूजयन्  ॥  ४।२६।३९  ॥   

  

राममिति । तादृशे विधिपूर्वके तत्र तस्मिन्नभिषेके वर्तति वर्तमाने सति
सर्वे वानराः समं लक्ष्मणं च पुनः पुनस्तुष्टुवुः  ॥  ४।२६।४०  ॥   

  

हृष्टेति । गिरिगह्वरे विद्यमाना किष्किन्धा हृष्टपुष्टनाकीर्णा अत एव
पताकाध्वजशोभिता अत एव रम्या बभूव  ॥  ४।२६।४१  ॥   

  

निवेद्येति । कपिवाहिनीपतिः वानरसेनाधीशः सुग्रीवः महाभिषेकं रामाय निवेद्य
रुमां भार्यामुपलभ्य प्राप्य त्रिदशाधिप इव राज्यमवाप  ॥  ४।२६।४२  ॥   

  

इति श्रीमद्वाल्मीकीयरामायणव्याख्याने रामायणशिरोमणौ किष्किन्धाकाण्डे
षड्विंशः सर्गः  ॥  ४।२६  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/4_kiShkindhAkANDam/03-sugrIva-bodhanam/026_angadayauvarAjyAbhiShekaH.md">
<details><summary><h3>तिलकम् ...{Loading}...</h3></summary>



क्लिन्नवाससमार्द्रवाससम् । शाखामृगमहामात्रा वानरबलप्रधानाः  ॥ 
४।२६।१५ ॥   

  

कार्याणि राजकार्याणि । यथाविधि जातो राज्याभिषेकाभिषिक्तः  ॥  ४।२६।६,७ ॥   

  

स्वामिसंबन्धं वानरस्वामित्वसंबन्धम् । सुग्रीवस्य राज्याभिषेकेणेति शेषः
 ॥  ४।२६।८१०  ॥   

  

अभिषिच्यताम् । मदाज्ञया त्वयेति शेषः  ॥  ४।२६।११,१२  ॥   

  

यतो ज्येष्ठस्य ज्येष्ठः सुतो विक्रमेण ज्येष्ठस्य सदृशश्च,
तस्माद्यौवराज्ये योग्यः  ॥  ४।२६।१३  ॥   

  

सीतान्वेषणोद्योगं सुग्रावस्यालक्ष्याह-- पूर्वो ऽयमिति । ये चत्वारो
वार्षिकसञ्ज्ञकाः प्रवृत्तास्तेषामयं पूर्व इति योजना  ॥  ४।२६।१४,१५  ॥   

  

युक्तमारुता मारुतेन युक्तेत्यर्थः । अस्यां स्थास्यामीति शेषः  ॥  ४।२६।१६
 ॥   

  

यत यतस्व । एष नः समय इति आश्विने ऽतियत्नारम्भरूपः सङ्केत इत्यर्थः  ॥ 
४।२६।१७२०  ॥   

  

मूर्ध्रा प्रणम्य नम्रीभूय वसुधायां दण्डवत्पतिताः । उत्थाप्य वसुधायां
पतिता इति शेषः  ॥  ४।२६।२१  ॥   

  

प्रविष्टं भीमविक्रान्तमिति "प्रविश्य त्वभिनिष्क्रान्तम्" इति पाठे
प्रविश्यान्तःपुरगतशोकादिकं दृष्ट्वा ऽभिषेकाय तु पुनर्निष्क्रान्तं
प्रतिनिवृत्तं सभामागतमित्यर्थः  ॥  ४।२६।२२२४  ॥   

  

क्षीरवृक्षप्ररोहा अधोजटाः  ॥  ४।२६।२५  ॥   

  

गन्धान्गन्धद्रव्याणि  ॥  ४।२६।२६,२७  ॥   

  

सभालम्भनमनुलेपनद्रव्यम् । तदेवाह-- गोरोचनमित्यादि  ॥  ४।२६।२८,२९  ॥   

  

ततः कुशेति । अनेनाग्निसाध्यकर्माधिकारं तेषां दर्शयति ।
मनुष्यसदृशसर्वव्यवहाराद्वेदज्ञत्वाच्च  ॥  ४।२६।३०,३१  ॥   

  

मन्त्रैः स्थापयित्वा । "वसवस्त्वा गायत्रेण च्छन्दसा" इत्यादिमन्त्रैरासने
स्थापयित्वेत्यर्थः  ॥  ४।२६।३२  ॥   

  

अप आहृत्य मिलिताः कृत्वा विमलं जलं कुम्भेषु निधायेति संबन्धः  ॥ 
४।२६।३३ ॥   

  

महर्षिविहितेन बौधायनादिविहितेन  ॥  ४।२६।३४३६  ॥   

  

हृष्टाः प्रचुक्रुशुः किलकिलाशब्दं कृतवन्तः  ॥  ४।२६।३७३९  ॥   

  

तादृशे तत्रवर्तिनि । अभिषिक्ते सुग्रीवे ऽङ्गदे च, तत्र किष्किन्धायां
वर्तिनि वर्तमाने सतीत्यर्थः  ॥  ४।२६।४०४२  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
किष्किन्धाकाण्डे षड्विंशः सर्गः  ॥  ४।२६  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/4_kiShkindhAkANDam/03-sugrIva-bodhanam/026_angadayauvarAjyAbhiShekaH.md">
<details><summary><h3>द्राविडपाठः ...{Loading}...</h3></summary>



  
ततः शोकाभिसन्तप्तं सुग्रीवं क्लिन्नवाससम्।  
शाखामृगमहामात्राः परिवार्योपतस्थिरे ॥ 4.26.1 ॥   
अभिगम्य महाबाहुं राममक्लिष्टकारिणम्।  
स्थिताः प्राञ्जलयः सर्वे पितामहमिवर्षयः ॥ 4.26.2 ॥   
ततः काञ्चनशैलाभस्तरुणार्कनिभाननः।  
अब्रवीत्प्राञ्जलिर्वाक्यं हनुमान्मारुतात्मजः ॥ 4.26.3 ॥   
भवत्प्रसादात्सुग्रीवः पितृपैतामहं महत्।  
वानराणां सुदुष्प्रापं प्राप्तो राज्यमिदं प्रभो ॥ 4.26.4 ॥   
भवता समनुज्ञातः प्रविश्य नगरं शुभम्।  
संविधास्यति कार्याणि सर्वाणि ससुहृज्जनः ॥ 4.26.5 ॥   
स्नातोऽयं विविधैर्गन्धैरौषधैश्च यथाविधि।  
अर्चयिष्यति रत्नैश्च माल्यैश्च त्वां विशेषतः ॥ 4.26.6 ॥   
इमां गिरिगुहां रम्यामभिगन्तुमितोऽर्हसि।  
कुरुष्व स्वामिसम्बन्धं वानरान् सम्प्रहर्षयन् ॥ 4.26.7 ॥   
एवमुक्तो हनुमता राघवः परवीरहा।  
प्रत्युवाच हनूमन्तं बुद्धिमान्वाक्यकोविदः ॥ 4.26.8 ॥   
चतुर्दश समाः सौम्य ग्रामं वा यदि वा पुरम्।  
न प्रवेक्ष्यामि हनुमन् पितुर्निर्देशपालकः ॥ 4.26.9 ॥   
सुसमृद्धां गुहां रम्यां सुग्रीवो वानरर्षभः।  
प्रविष्टो विधिवद्वीरः क्षिप्रं राज्येऽभिषिच्यताम् ॥ 4.26.10 ॥   
एवमुक्त्वा हनूमन्तं रामः सुग्रीवमब्रवीत्।  
वृत्तज्ञो वृत्तसम्पन्नमुदारबलविक्रमम् ॥ 4.26.11 ॥   
ज्येष्ठस्य स सुतो ज्येष्ठः सदृशो विक्रमेण ते।  
अङ्गदोऽयमदीनात्मा यौवराज्यस्य भाजनम् ॥ 4.26.12 ॥   
पूर्वोऽयं वार्षिको मासः श्रावणः सलिलागमः।  
प्रवृत्ताः सौम्य चत्वारो मासा वार्षिकसञ्ज्ञकाः ॥ 4.26.13 ॥   
नायमुद्योगसमयः प्रविश त्वं पुरीं शुभाम्।  
अस्मिन्वत्स्याम्यहं सौम्य पर्वते सहलक्ष्मणः ॥ 4.26.14 ॥   
इयं गिरिगुहा रम्या विशाला युक्तमारुता।  
प्रभूतसलिला सौम्य प्रभूतकमलोत्पला ॥ 4.26.15 ॥   
कार्तिके समनुप्राप्ते त्वं रावणवधे यत।  
एष नः समयः सौम्य प्रविश त्वं स्वमालयम् ॥ 4.26.16 ॥   
अभिषिक्तः स्वराज्ये च सुहृदः सम्प्रहर्षय ॥ 4.26.17 ॥   
इति रामाभ्यनुज्ञातः सुग्रीवो वानराधिपः।  
प्रविवेश पुरीं रम्यां किष्कन्धां वालिपालिताम् ॥ 4.26.18 ॥   
तं वानरसहस्राणि प्रविष्टं वानरेश्वरम्।  
अभिवाद्य प्रविष्टानि सर्वतः पर्यवारयन् ॥ 4.26.19 ॥   
ततः प्रकृतयः सर्वा दृष्ट्वा हरिगणेश्वरम्।  
प्रणम्य मूर्ध्ना पतिता वसुधायां समाहिताः ॥ 4.26.20 ॥   
सुग्रीवः प्रकृतीः सर्वाः सम्भाष्योत्थाप्य वीर्यवान्।  
भ्रातुरन्तःपुरं सौम्यं प्रविवेश महाबलः ॥ 4.26.21 ॥   
प्रविश्य त्वभिनिष्क्रान्तं सुग्रीवं प्लवगेश्वरम्।  
अभ्यषिञ्चन्त सुहृदः सहस्राक्षमिवामराः ॥ 4.26.22 ॥   
तस्य पाण्डुरमाजह्रुश्छत्त्रं हेमपरिष्कृतम्।  
शुक्ले च वालव्यजने हेमदण्डे यशस्करे ॥ 4.26.23 ॥   
तथा सर्वाणि रत्नानि सर्वबीजौषधैरपि।  
सक्षीराणां च वृक्षाणां प्ररोहान् कुसुमानि च ॥ 4.26.24 ॥   
शुक्लानि चैव वस्त्राणि श्वेतं चैवानुलेपनम्।  
सुगन्धीनि च माल्यानि स्थलजान्यम्बुजानि च ॥ 4.26.25 ॥   
अक्षतं जातरूपं च प्रियङ्गुमधुसर्पिषी।  
दधि चर्म च वैयाघ्रं वाराही चाप्युपानहौ ॥ 4.26.26 ॥   
समालम्भनमादाय रोचनां समनः शिलाम्।  
आजग्मुस्तत्र मुदिता वराः कन्यास्तु षोडश ॥ 4.26.27 ॥   
ततस्ते वानरश्रेष्ठं यथाकालं यथाविधि।  
रत्नैर्वस्त्रैश्च भक्षैश्च तोषयित्वा द्विजर्षभान् ॥ 4.26.28 ॥   
ततः कुशपरिस्तीर्णं समिद्धं जातवेदसम्।  
मन्त्रपूतेन हविषा हुत्वा मन्त्रविदो जनाः ॥ 4.26.29 ॥   
ततो हेमप्रतिष्ठाने वरास्तरणसंवृते।  
प्रासादशिखरे रम्ये चित्रमाल्योपशोभिते ॥ 4.26.30 ॥   
प्राङ्मुखं विविधैर्मन्त्रैः स्थापयित्वा वरासने।  
नदीनदेभ्यः संहृत्य तीर्थेभ्यश्च समन्ततः ॥ 4.26.31 ॥   
आहृत्य च समुद्रेभ्यः सर्वेभ्यो वानरर्षभाः।  
अपः कनककुम्भेषु निधाय विमलाः शुभाः ॥ 4.26.32 ॥   
शुभैर्वृषभशृङ्गैश्च कलशैश्चापि काञ्चनैः।  
शास्त्रदृष्टेन विधिना महर्षिविहितेन च ॥ 4.26.33 ॥   
गजो गवाक्षो गवयः शरभो गन्धमादनः।  
मैन्दश्च द्विविदश्चैव हनुमान् जाम्बवान्नलः ॥ 4.26.34 ॥   
अभ्यषिञ्चन्त सुग्रीवं प्रसन्नेन सुगन्धिना।  
सलिलेन सहस्राक्षं वसवो वासवं यथा ॥ 4.26.35 ॥   
अभिषिक्ते तु सुग्रीवे सर्वे वानरपुङ्गवाः।  
प्रचुक्रुशुर्महात्मानो हृष्टास्तत्र सहस्रशः ॥ 4.26.36 ॥   
रामस्य तु वचः कुर्वन् सुग्रीवो हरिपुङ्गवः।  
अङ्गदं सम्परिष्वज्य यौवराज्येऽभ्यषेचयत् ॥ 4.26.37 ॥   
अङ्गदे चाभिषिक्ते तु सानुक्रोशाः प्लवङ्गमाः।  
साधु साध्विति सुग्रीवं महात्मानोऽभ्यपूजयन् ॥ 4.26.38 ॥   
रामं चैव महात्मानं लक्ष्मणं च पुनः पुनः।  
प्रीताश्च तुष्टुवुः सर्वे तादृशे तत्र वर्तति ॥ 4.26.39 ॥   
हृष्टपुष्टजनाकीर्णा पताकाध्वजशोभिता।  
बभूव नगरी रम्या किष्किन्धा गिरिगह्वरे ॥ 4.26.40 ॥   
निवेद्य रामाय तदा महात्मने महाभिषेकं कपिवाहिनीपतिः।  
रुमां च भार्यां प्रतिलभ्य वीर्यवानवाप राज्यं त्रिदशाधिपो यथा ॥ 4.26.41 ॥   

</details>
</div>
