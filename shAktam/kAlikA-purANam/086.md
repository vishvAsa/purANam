---
title: ०८६

---
॥और्व्व उवाच॥  
शृणु राजन् प्रवक्ष्यामि पुष्यस्नानविधिक्रमम्।  
येन विज्ञानमात्रेण विघ्ना नश्यन्ति सन्ततम्॥ ८६.१ ॥  
  
पौषे पुष्यर्क्षगे चन्द्रे पुष्यस्नानं नृपश्चरेत्।  
सौभाग्यकल्याणकरं दुर्भिक्षमरणापहम्॥ ८६.२ ॥  
  
विष्ट्यादिदुष्टकरणे व्यतीपाते च वैधृतौ।  
वज्रे शूले हर्षणादौ योगे तु यदि लभ्यते॥ ८६.३ ॥  
  
तृतीयायुक्तपुष्यर्क्षं रविशौरिकुजेऽहनि।  
तदा समस्तदषाणां तत् स्नानं हानिकारकम्॥ ८६.४ ॥  
  
ग्रहदोषाश्च जायन्ते यदि राज्येषु चेतयः।  
तदा पुष्ये तु नक्षत्रे कुर्यान्मासान्तरेऽपि च॥ ८६.५ ॥  
  
इयं तु ब्रह्मणा शान्तिरुद्दिष्टा गुरवे पुरा।  
शक्रादिसर्वदेवानां शान्त्यर्थं च जगत्पतिः॥ ८६.६ ॥  
  
तुषकेशास्थिवल्मीक-कीटदेशादिवर्जिते।  
शर्कराकृमिकुष्माण्ड-बहुकृष्टविवर्जिते॥ ८६.७ ॥  
  
काकोलूकैश्च कङ्कैश्च काकालैर्गृघ्रशौनकैः।  
वर्जिते कण्टकिवने विभीतकविवर्जिते॥ ८६.८ ॥  
  
शिग्रुश्लेष्मातकाभ्यां तु जलौकाद्यैर्विवर्जिते।  
स्वस्थाने चम्पकाशोक-वकुलादिविराजिते॥ ८६.९ ॥  
  
हंसकारण्डवाकीर्णे सरस्तीरेथवा शुचौ।  
पुष्यस्नानाय नृपतिर्गृह्णीयात् स्थानमुत्तमम्॥ ८६.१० ॥  
  
ततः पुरोहितो राजा नाना वादित्रनिःस्वनैः।  
प्रदोषसमये गच्छेत् तत् स्थानं पूर्ववासरे॥ ८६.११ ॥  
  
तस्य स्थानस्य कौवेर्यां दिशि स्थित्वा पुरोहितः।  
सुगन्धचन्दनैः पानैः कर्पूराद्यधिवासितैः॥ ८६.१२ ॥  
  
गौरोचनाभिः सिद्धार्थैरक्षतैः सफलादिभिः।  
गन्धद्वारेत्यादिभिर्मन्त्रैः सर्वाधिसिक्तकैः॥ ८६.१३ ॥  
  
अधिवास्य तु तत्स्थानं पूजयेत् तत्र देवताः।  
गणेशं केशवं शक्रं ब्रह्माणं चापि शङ्करम्॥ ८६.१४ ॥  
  
उमया सहितं देवं सर्वाश्च गणदेवताः।  
मातृश्च पूजयेत् तत्र नृपतिः सपुरोहितः॥ ८६.१५ ॥  
  
मङ्गलान् कलशान् कृत्वा नानानैवेद्यसञ्चयान्।  
प्रदद्यात् पायसं स्वादुफलं मोदकयावकौ॥ ८६.१६ ॥  
  
अधिवास्य च तत् स्थानं दूर्वासिद्धार्थकाक्षतैः।  
तत्स्थानाच्चापि भूतानि सारयेन्मन्त्रमीरयन्॥ ८६.१७ ॥  
  
अपसर्पन्तु ते भूता ये भूता भूमिपालकाः।  
भूतानामविरोधेन स्नानकर्म करोम्यहम्॥ ८६.१८ ॥  
  
ततः करौ पुटीकृत्य मन्त्रेणानेन पार्थिवः।  
आवाहयेदिमान् देवान् पूज्यान् पुष्याभिषेकतः॥ ८६.१९ ॥  
  
आगच्छन्तु सुराः सर्वे येऽत्र पूजाभिलाषिणः।  
दिशो हि पालकाः सर्वे ये चान्येऽप्यंशभागिनः॥ ८६.२० ॥  
  
ततः पुष्पाञ्जलिं दत्त्वा पुनर्मन्त्रं पठेदिमम्।  
अद्य तिष्ठन्तु विबुधाः स्थानमासाद्य मामकम्॥ ८६.२१ ॥  
  
स्वपूजां प्राप्य पातारो दत्त्वा शान्तिं महीभुजे।  
ततस्तां नृपती रात्रिं नयेत् तु सपुरोहितः॥ ८६.२२ ॥  
  
स्वप्ने शुभाशुभं विद्यान्नृपस्तु सपुरोहितः।  
कृत्वा पूजां तु देवानां रात्रौ स्थाने नृपः स्वपेत्॥ ८६.२३ ॥  
  
शुभाशुभफलं स्वप्ने ज्ञेयं दोषज्ञसम्मते।  
दुःस्वप्नदर्शनं चेत् स्यात् तदा पुष्याभिषेचने॥ ८६.२४ ॥  
  
होमं चतुर्गुणं कुर्याद् दत्त्वा चापि गवां शतम्।  
गोवाजिकुञ्जराणां तु प्रासादस्य गिरेस्तरोः॥ ८६.२५ ॥  
  
आरोहणं शुभकरं राज्यश्रीवृद्धिकारकम्।  
दधिदेवसुवर्णानां ब्रह्मणस्य प्रदर्शनम्॥ ८६.२६ ॥  
  
वीणादूर्वाक्षतफलं पुष्पच्छत्रविलेपनम्।  
शीतांशु चक्रशङ्खानां पद्मस्य सुहृदस्तथा॥ ८६.२७ ॥  
  
लाभाः क्षयकराः शत्रौ रत्नाकरस्य भूभृतः।  
दर्शनं चोपरागस्य निगडेन च बन्धनम्॥ ८६.२८ ॥  
  
मांसस्य भोजनं चैव पर्वतस्य विवर्तनम्।  
नाभिमध्ये तरूत्पत्तिर्मृतं प्रत्यनुरोदनम्॥ ८६.२९ ॥  
  
अगम्यागमनं कूप पङ्कगर्भावतीर्णता।  
पर्वतस्य तथा नद्याः स्रोतसां लङ्घनं तथा॥ ८६.३० ॥  
  
स्वपुत्रमरणं चैव पानं रुधिरमद्ययोः।  
भोजनं पायसस्यापि मनुष्यारोहणं तथा॥ ८६.३१ ॥  
  
कल्याणसुखसौभाग्य-राज्य-शत्रुक्षयं तथा।  
एते स्वप्नाः प्रकुर्वन्ति नृस्य नृपसत्तम॥ ८६.३२ ॥  
  
ख रोष्ट्रमहिषाणां च आरोहो राज्यनाशनः।  
नृत्यं गीतं तथा हास्यं पाठश्चाप्यशुभप्रदः॥ ८६.३३ ॥  
  
रक्तवस्त्रपरिधानं रक्तमालानुलेपनम्।  
रक्तां कृष्णां स्त्रियं चैव कामयत् मृत्युमाप्नुयात्॥ ८६.३४ ॥  
  
कूपान्तरे प्रवेशः स्वाद् दक्षिणाशागतिस्तथा।  
पङ्के निमज्जनं स्नानं भार्यापुत्रविनाशनम्॥ ८६.३५ ॥  
  
लाभस्तस्य भवेत् स्वप्नेऽप्यरुत्पत्तिर्नृपभ्य च।  
आदाय गर्भनाङीं तु शकुनो याति खञ्जनः॥ ८६.३६ ॥  
  
स तु राज्यान्तरं प्राप्य महाकल्याणमाप्नुयात्।  
दीर्घं विंशतिहस्तं तु हस्तषोडशविस्तृतम्॥ ८६.३७ ॥  
  
कुर्यात् तु लक्षणोपेतं यज्ञमण्डलमुत्तमम्।  
ततोऽपरेऽह्नि पूर्वाह्णेमातृणां पूजनं चरेत्॥ ८६.३८ ॥  
  
कुड्यलग्नां वसोर्धारां वृद्धिश्राद्धं तथैव च।  
चन्दनागुरुकस्तूरीधूमकर्पूरचूर्णकैः॥ ८६.३९ ॥  
  
सम्पूज्य मण्डलस्थानं तस्मिन् ह्रौं शम्भवे नमः।  
अस्त्राय हुं फडित्येवं लिखेन्मन्त्रद्वयं बुधः॥ ८६.४० ॥  
  
मन्त्रविन्मण्डलज्ञश्च सूत्रैः कम्बलसम्भवैः।  
कौशेयैर्वा स्वस्तिकाख्यं प्रथमं मण्डलं लिखेत्॥ ८६.४१ ॥  
  
चतुर्हस्तप्रमाणं तु मण्डलं विलिखेत् ततः।  
हस्तप्रमाणं पद्मं तु मण्डलस्य प्रकीर्तितम्॥ ८६.४२ ॥  
  
द्वाराणि सार्धहस्तानि कर्णिकाकेशरोज्ज्वलम्।  
सितं रक्तं च पीतं च कृष्णं हरितमेव च॥ ८६.४३ ॥  
  
शालिचूर्णैश्च कौसुम्भैर्हारिद्रैर्हरिदुद्भवैः।  
कुर्यात् तथाञ्जनैश्चूर्णै राजा मण्डवृद्धये॥ ८६.४४ ॥  
  
पद्मान्ततः समारभ्य तालं पश्चिमगामिनम्।  
पश्चिमद्वारमध्ये चशतपत्रं विनिर्दिशेत्॥ ८६.४५ ॥  
  
प्रत्येकं द्वारमध्ये तु पद्मं चैवाष्टपत्रकम्।  
कुर्यान्मण्डलभागज्ञश्चूर्णैरेव पृथक् पृथक्॥ ८६.४६ ॥  
  
चूर्णैस्तु मण्डलं कृत्वा सूत्राण्युत्सारयेत् ततः।  
उत्सार्य सूत्रं प्रथमं मण्डलं पूजयेत् ततः॥ ८६.४७ ॥  
  
भवनाय नम इति ततो हस्तं वियोजयेत्।  
सव्यावलम्बहस्तं तु रजःपात्रं समाचरेत्॥ ८६.४८ ॥  
  
मध्यमानामिकाङ्गुष्ठैरुपरिष्टाद् यथेच्छया।  
अधोमुखाङ्गुलीः कृत्वा पातयेच्च विचक्षणः॥ ८६.४९ ॥  
  
समारेखा तु कर्तव्या विच्छित्रा पुष्परञ्जिता।  
अङ्गुष्ठपर्वनैपुण्यात् समा कार्या विजानता॥ ८६.५० ॥  
  
संसक्तविषमं स्थूलं विच्छिन्नं कृसरकृतिम्।  
पर्यन्तमर्पितं ह्रस्वमालिखेन्न कदाचन॥ ८६.५१ ॥  
  
संसक्ते कलहं विद्यादूर्ध्व रेखे तु विग्रहम्।  
अतिस्थूले भवेद् व्याधिर्नित्यं पीडाविमिश्रिते॥ ८६.५२ ॥  
  
बिन्दुभिर्भयमाप्नोति शत्रुपक्षान्न संशयः।  
कृशायां चार्थहानिः स्याच्छिन्नायां मरणं ध्रुवम्॥ ८६.५३ ॥  
  
वियोगो वा भवेत् तस्य इष्टद्रव्यसुतस्य वा।  
अविदित्वा लिखेद् यस्तु मण्डलं तु यथेच्छया॥ ८६.५४ ॥  
  
सर्वदोषानवाप्नोति ये दोषाः पूर्वमीरिताः।  
सितसर्षपदूर्वाया रेखाः कार्या विजानता॥ ८६.५५ ॥  
  
विमलं विजयं भद्रं विमानं शुभदं शिवम्।  
वर्धमानं च देवं च शताक्षं कामदायकम्॥ ८६.५६ ॥  
  
रुचिकं स्वस्तिकं चैव द्वादशैते तु मण्डलाः।  
यथास्थानं यथायज्ञं योजनीया विचक्षणैः॥ ८६.५७ ॥  
  
सागरे मध्यमाने तु पीयूषार्थं सुरोत्करैः।  
पीयूषधारणार्थाय निर्मिता विश्वकर्मणा॥ ८६.५८ ॥  
  
कलां कलां तु देवानामसित्वा ते पृथक् पृथक्।  
यतः कृतास्तु कलसास्ततस्ते परिकीर्तिताः॥ ८६.५९ ॥  
  
नवैव कलसाः प्रोक्ता नामतस्तान्निबोधत।  
गोह्योपगोह्यो मरुतो मयूखश्च तथापरः॥ ८६.६० ॥  
  
मनोहाचार्यभद्रश्च विजयस्तनु दूषकः।  
इन्द्रियघ्नोऽथ विजयो नवमः परिकीर्तितः॥ ८६.६१ ॥  
  
तेषामेव क्रमाद् भूप नव नामानि यानि तु।  
शृणु तान्यपराण्येव शान्तिदानि सदैव हि॥ ८६.६२ ॥  
  
क्षितीन्द्रः प्रथमः प्रोक्तो द्वितीयो जलसम्भवः।  
पवनाग्नी ततो द्वे तु यजमानस्ततः परः॥ ८६.६३ ॥  
  
कोषसम्भवाम्ना तु षष्ठः स परिकीर्तितः।  
सोमस्तु सप्तमः प्रोक्त आदित्यस्तु तथाष्टमः॥ ८६.६४ ॥  
  
विजयो नाम कलसो योऽसौ नवम उच्यते।  
स तु पञ्चमुखः प्रोक्तो महादेवस्वरूपधृक्॥ ८६.६५ ॥  
  
घटस्य पञ्चवक्त्रेषु पञ्चवक्त्रः स्वयं तथा।  
यथाकाष्ठां स्थितः सम्यग्वामदेवादिनामतः॥ ८६.६६ ॥  
  
मण्डलस्य तु पद्मान्ते पञ्चवक्त्रं घटं न्यसेत्।  
क्षितीन्द्रं पूर्वतो न्यस्य पश्चिमे जलसम्भवम्॥ ८६.६७ ॥  
  
वायव्ये वायवं न्यस्य आग्नेये ह्यग्निसम्भवम्।  
नैर्ऋत्ये यजमानं तु ऐशान्यां कोषसम्भवम्॥ ८६.६८ ॥  
  
सोममुत्तरतो योज्यं सौरं दक्षिणतो न्यसेत्।  
न्यस्यैवं कलसांश्चैव तेषु चैतान् विचिन्तयेत्॥ ८६.६९ ॥  
  
कलसानां मुखे ब्रह्मा ग्रीवायां शङ्करः स्थितः।  
मूले तु संस्थितो विष्णुर्मध्ये मातृगणाः स्थिताः॥ ८६.७० ॥  
  
दिक्पाला देवताः सर्वा वेष्टयन्ति दिशो दश।  
कुक्षौ तु सागराः सप्त सप्तद्वीपाश्च संस्थिताः॥ ८६.७१ ॥  
  
नक्षत्राणि ग्रहाः सर्वे तथैव कुलपर्वताः।  
गङ्गाद्याः सरितः सर्वा वेदाश्चत्वार एव च॥ ८६.७२ ॥  
  
कलसे संस्थिताः सर्वे तेषु तानि विचिन्तयेत्।  
रत्नानि सर्वबीजानि पुष्पाणि च फलानि च॥ ८६.७३ ॥  
  
वज्रमौक्तिकवैदूर्यमहापद्मेन्द्रस्फाटिकैः।  
सर्वधाममयं बिल्वं नागरोदुम्बर तथा॥ ८६.७४ ॥  
  
बीजपूरकजम्बीरकाश्मीराम्रातदाडिमम्।  
यवं शालिं च नीवारं गोधूमं सितसर्षपम्॥ ८६.७५ ॥  
  
कुङ्कुमागुरुकर्पूरमदनं रोचनं तथा।  
चन्दनं च तथा मांसीमेलां कुष्ठं तथैव च॥ ८६.७६ ॥  
  
कस्तूरीपत्रचूर्णं च जलनिर्यासकाम्बुदम्।  
शैलेयं वदरं जातीपत्रपुष्पे तथैव च॥ ८६.७७ ॥  
  
कालशाकं तथा पृक्का देवीपर्णकमेव च।  
वचां धात्रीं समञ्जिष्ठां तुरुष्कं मङ्गलाष्टकम्॥ ८६.७८ ॥  
  
दूर्वां मोहनिकां भद्रां शतमूलीं शतावरीम्।  
वर्णानां सरलां क्षुद्रां सहदेवीं गजाह्वयाम्॥ ८६.७९ ॥  
  
पूर्णकोषां सितां पीठां गुञ्जां शिरसिकानलौ।  
व्यामकं गजदन्तं च शतपुष्पं पुनर्नवाम्॥ ८६.८० ॥  
  
ब्राह्मीं देवीं शिवां रुद्रां सर्वसन्धानिकां तथा।  
समाहृद्य शुभानेतान् रुद्रां कलसेषु निधार्पयेत्॥ ८६.८१ ॥  
  
कलसस्य यथादेशं विधिं शम्भुं गदाधरम्।  
यथाक्रमं पूजयित्वा शम्भु मुख्यतया यजेत्॥ ८६.८२ ॥  
  
प्रासादेन तु मन्त्रेण शम्भुं तन्त्रेण शङ्करम्।  
प्रथमं पूजयेन्मध्ये नाना नैवेद्यवेदनैः॥ ८६.८३ ॥  
  
दिक्पालानां घटेष्वेव दिक्पालानपि पूजयेत्।  
पूर्वं बहिः स्थापितेषु ग्रहाणां कलसेषु च॥ ८६.८४ ॥  
  
नवग्रहान् पूजयेत् तु मातृर्मातृघटेषु च।  
सर्वे देवा घटे पूज्या घटास्तेषां पृथक् पृथक्॥ ८६.८५ ॥  
  
नवैव तत्र पूर्वोक्ताः स्मृता मुख्यतया नृप।  
भक्ष्यैर्भोज्यैश्च पेयैश्च पुष्पैर्नानाविधैः फलैः॥ ८६.८६ ॥  
  
यावकैः पायसैश्चैव यथासम्भवयोजितैः।  
पुष्यस्नानाय नृपतिः पूजयेत् सकलान् सुरान्॥ ८६.८७ ॥  
  
दक्षिणे मण्डलस्याथ कुण्डं निर्मांय पायसैः।  
समिद्भिः शालिसिद्धार्थैर्घृतैर्दूर्वाक्षतैस्तथा॥ ८६.८८ ॥  
  
केवलैश्च तथैवाज्यैः पूजितान् सकलान् सुरान्।  
होमेन तोषयेद् वृद्ध्यै नृपः सर्त्विक्पुरोहितः॥ ८६.८९ ॥  
  
होमान्ते मण्डलोदीच्यां वेदिकायां सपट्टकम्।  
रोचनाख्यमर्लकारांस्तथा सर्वान् नियोजयेत्॥ ८६.९० ॥  
  
वृद्धावङ्गुलमङ्गुल्या षड्विंशङ्गुलिकावधि।  
वृत्तं वा चतुरस्रं वा पद्मं त्रिकोणसञ्ज्ञकम्॥ ८६.९१ ॥  
  
रत्नेशान् पद्ममध्ये तु गोमुष्टिकविनायकैः।  
श्रीश्रीवृक्षवरारोहामुमादेवीं शुभान्विताम्॥ ८६.९२ ॥  
  
रत्नैः सर्वैरलङ्कारैः पट्टं कार्यं द्विहस्तकम्।  
हस्तविस्तारमुच्छ्रायं नवहस्तं दशाङ्गुलम्॥ ८६.९३ ॥  
स्नानार्थं सार्धहस्तं च पट्टं वृत्तं गुणान्वितम्।  
शय्या चतुर्गुणा दीर्घा धनुर्मानं तु पीठकम्॥ ८६.९४ ॥  
  
गजसिंहकृताटोपं हेमरत्नविभूषितम्।  
सिंहाख्यं सार्धविस्ताराद् दण्डासनमथापि वा॥ ८६.९५ ॥  
  
व्याघ्रचित्रकपट्टैर्वा उपधानानि कारयेत्।  
अन्यैर्वा निर्मितां चर्ममृदुतूलकपूरिता॥ ८६.९६ ॥  
  
शय्या दीर्घार्घविस्तीर्णा चतुर्हस्ता सुलक्षणा।  
वितस्त्यधिकमिच्छन्ति नृपस्य गुरुविद्यया॥ ८६.९७ ॥  
  
अर्धचन्द्रसमं कुर्यादासनं चतुरस्रकम्।  
उपधानानि शय्यायाः कर्णादिमूलभेदतः॥ ८६.९८ ॥  
  
षोडशैवात्र कार्याणि वर्णचित्रयुतानि च।  
यानं सिंहासन पट्टं शय्योपकरणादिकम्॥ ८६.९९ ॥  
  
राज्ञो नूतनयोग्यं तद् वेद्या उत्तरतो न्यसेत्।  
तेषां तु पश्चिमे स्वर्णरत्नौघखचिते वरे॥ ८६.१०० ॥  
  
पर्यङ्के यज्ञदार्वौघनिर्मिते महदास्तरे।  
अर्धाच्छादनसंयुक्ते चर्मावृतचतुष्टये॥ ८६.१०१ ॥  
  
वृषभस्य तथोर्णायाः सिंहशार्दुलयोरपि।  
पादपीठे रत्नयुते पादावारोप्य पार्थिवः॥ ८६.१०२ ॥  
  
तस्मिन् पर्यङ्कपीठस्थे चर्मावृतचतुष्टये।  
नानालङ्कारभूषाढ्यं नृपतिं रत्नशालिनम्॥ ८६.१०३ ॥  
  
स्नापयेद् ब्राह्मणैः सार्धं राजानं सुखसङ्गतम्।  
संवीतकम्बलं कृष्णं बहुवस्त्रैश्च शौभितम्॥ ८६.१०४ ॥  
  
कलसेवलिपुष्पाद्यैः शालिचूर्णैश्च स्नापयेत्।  
अष्टौ षौडश विंशाष्टशतमधिकं च वा॥ ८६.१०५ ॥  
  
कलसानां समाख्याता अधिकस्योत्तरोत्तरम्।  
जयकल्याणदैर्मन्त्रैर्मङ्गलोत्थैश्च शाम्भवैः॥ ८६.१०६ ॥  
  
वैष्णवैरथ दिक्पालैर्ग्रहमन्त्रैश्च मातृकैः।  
आज्यं तेजः समुद्दिष्टमाज्यं पापहरं परम्॥ ८६.१०७ ॥  
  
आज्यं सुराणामाहारप्राज्ये लोकाः प्रतिष्ठिताः।  
भौमान्तरिक्षं दिव्यं वा यत् ते कल्ममषमागतम्॥ ८६.१०८ ॥  
  
सर्वं तदाज्यसंस्पर्शात् प्रणाशमुपगच्छतु।  
ततोऽपनीयगात्रात् तु कम्बलं वस्त्रमेव च॥ ८६.१०९ ॥  
  
कलसैः स्नापयेद् भूपं पुष्पस्नानीयपूरितैः।  
एभिर्मन्त्रैर्नरश्रेष्ठ तनुतत्त्वार्थंसाधकैः॥ ८६.११० ॥  
  
सुरास्त्वामभिषिञ्चन्तु ये च सिद्धाः पुरातनाः।  
ब्रह्मा विष्णुश्च रुद्राश्च साध्याश्च समरुद्गणाः॥ ८६.१११ ॥  
  
आदित्या वसवो रुद्रा अश्विनौ यौ भिषग्वरौ।  
अदितिर्देवमाता च स्वाहा लक्ष्मीः सरस्वती॥ ८६.११२ ॥  
  
कीर्तिर्लक्ष्मीर्घृतिः श्रीश्च सिनीवाली कुहूस्तथा।  
दितिश्च सुरसा चैव विनता कद्रुरेव च॥ ८६.११३ ॥  
  
देवपत्नयश्च याः प्रोक्ता देवमातर एव च।  
सर्वास्त्वामषिञ्चन्तु सिद्धाश्चाप्सरसां गणाः॥ ८६.११४ ॥  
  
नक्षत्राणि मुहूर्ताश्च पक्षाहोरात्रसन्धयः।  
संवत्सर निमेषाश्च कलाः काष्ठाः क्षणा लवाः॥ ८६.११५ ॥  
  
सर्वे त्वामभिषिञ्चन्तु कालस्यावयवस्तथा।  
वैमानिकाः सुरगणा मनवः सागरैः सह॥ ८६.११६ ॥  
  
सरितश्च महानागा नागाः किम्पुरुषास्तथा।  
वैखानसा महाभागा द्विजा वैहायसाश्च ये॥ ८६.११७ ॥  
  
सप्तर्षयः सदाराश्च ध्रुवस्थानानि यानि तु।  
मरीचिरत्रिः पुलहः पुलस्त्यः क्रतुरङ्गिराः॥ ८६.११८ ॥  
  
भृगुः सनत्कुमारश्च सनकश्च सनन्दनः।  
सनातनश्च दक्षश्च जैगीषव्योऽभिनन्दनः॥ ८६.११९ ॥  
  
एकतश्च द्वितश्चैव त्रितो जावालिकाश्यपौ।  
दुर्वासा दुर्विनीतश्च कण्वः कात्यायनस्तथा॥ ८६.१२० ॥  
  
मार्कण्डेयो दीर्घतमाः शुनःशेफो विदूरथः।  
और्वः संवर्तकश्चैव च्यवनोऽत्रिः पराशरः॥ ८६.१२१ ॥  
  
द्वैपायनो यवक्रीतो देवरातः सहात्मजः।  
एते चान्ये च बहवो वेदव्रतपरायणाः॥ ८६.१२२ ॥  
  
सशिष्यास्तेऽभिषिञ्चन्तु सदाराश्च तपोधनाः।  
पर्वतास्तरवो नद्यः पुण्यान्यततनानि च॥ ८६.१२३ ॥  
  
प्रजापतिः क्षितिश्चैव गावो विश्वस्य मातरः।  
वाहनानि च दिव्यानि सर्वे लोकाश्चराचराः॥ ८६.१२४ ॥  
  
अग्नयः पितारस्तारा जीमूताः खं दिशो जलम्।  
एते चान्ये च बहवः पुण्यसङ्कीर्तनाः शुभाः॥ ८६.१२५ ॥  
  
तौयैस्त्वामभिषिञ्चन्तु सर्वोत्पातनिबर्हणैः।  
इत्येवं शुभदैरेतैर्दिव्यैर्मन्त्रैस्तथापरैः॥ ८६.१२६ ॥  
  
सोरैर्नारायणै रौद्रैर्ब्रह्मशक्रसमुद्भवैः।  
आपोहिष्ठा हिरण्येति सम्भवेति सुरेति च॥ ८६.१२७ ॥  
  
मानस्तोकेति मन्त्रेण गन्धद्वारेत्यनेन च।  
सर्वमङ्गलमाङ्गल्ये श्रीश्च ते ग्रहयोगिभिः॥ ८६.१२८ ॥  
  
इत्येवं स्नानमासाद्य गात्रमावृत्य कम्बलैः।  
सर्वमङ्गलमन्त्रेण वस्त्रं कार्पासकं ध्रियात्॥ ८६.१२९ ॥  
  
आचम्य च ततो देवान् गुरुं विप्रांश्च पूजयेत्।  
ध्वजच्छत्रं चामरं च घण्टां चाश्वान् गजांस्तथा॥ ८६.१३० ॥  
  
मन्त्रं जप्त्वा धारयेत् तु ततो गच्छेद्धुताशनम्।  
तत्र गत्वा वह्निमध्ये वह्नेः श्रीर्वीक्ष्य पार्थिवः॥ ८६.१३१ ॥  
  
निमित्तान्यनिमित्तानि लक्षयेत् तत्र बिन्दुभिः।  
दैवज्ञकञ्चुक्यमात्यवन्दिपौरजनैर्वृतः॥ ८६.१३२ ॥  
  
वादित्रघोषैस्तुमलैस्तथा तौर्यत्रिकैः शुभैः।  
कृत्वा शेषे पुनः शान्तिमाशीर्वाच्य च वै द्विजान्॥ ८६.१३३ ॥  
  
पूर्णां विधाय विधिवद् दक्षिणां कनकान्विताम्।  
धान्यानि चाथ वासांसि दत्त्वा कुर्याद् विसर्जनम्॥ ८६.१३४ ॥  
  
ततः शेषजलैः सर्वानमात्यादीन् पुरोहितः।  
सेचयेच्चतुरङ्गं च बलं चापि सराष्ट्रकम्॥ ८६.१३५ ॥  
  
एवं कृत्वा नृपः पश्चात् त्रिरात्रं संयतों भवेत्।  
मांसमैथुनहीनश्च कुर्यान्माङ्गल्यसेवनम्॥ ८६.१३६ ॥  
  
पुष्यनक्षत्रयुक्ता तु तृतीया यदि लभ्यते।  
तस्यां पूज्या सदा देवी चण्डिका शङ्करेण ह॥ ८६.१३७ ॥  
  
पाञ्चालिकाविहाराद्यैः शिशूनां कौतुकैस्तथा।  
वैवाहिकेन विधिना मोहयेच्चण्डिकां शिवाम्॥ ८६.१३८ ॥  
  
चतुष्पथेषु सर्वेषु देवदेवीगहेषु च।  
पताकाभिरलं कुर्यादेवं कुर्वन्न सीदति॥ ८६.१३९ ॥  
  
एवं कृत्वा शान्तियागं तथा पुष्याभिषेचनम्।  
चतुरङ्गैः समं राजा भार्याभिस्तु नरैः सह॥ ८६.१४० ॥  
  
राज्यमण्डलसंयुक्तः परत्रेह न सीदति।  
नातः परतरो यज्ञो नातः परतरोत्सवः॥ ८६.१४१ ॥  
  
नातः परतरा शान्तिर्नातः परतरं शिवम्।  
अनेनैव विधानेन नृपतेरभिषेचनम्॥ ८६.१४२ ॥  
  
युवराज्याभिषेकं च कुर्याद्राजपुरोहितः।  
नृपाभिषेककरणमादौ यदि समाचरेत्॥ ८६.१४३ ॥  
  
अनेनैव विधानेन स्थिरः स्यान्नृपतिस्तदा।  
अयं यज्ञः समुद्दिष्टः शक्रार्थं ब्रह्मणा पुरा।  
एवं यज्ञं नृपः कृत्वा परत्रेह न सीदति॥ ८६.१४४ ॥  
  
॥ इति श्रीकालिकापुराणे षडशौतितमोऽध्यायः॥ ८६ ॥