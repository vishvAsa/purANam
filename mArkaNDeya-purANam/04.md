+++
title = "०४"

+++

चतुर्थोऽध्यायः  

मार्कण्डेय उवाच  

एवं ते द्रोणतनयाः पक्षिणो ज्ञानिनोऽभवन्  ।  
वसन्ति ह्यचले विन्ध्ये तानुपास्व च पृच्छ च  ॥ ४.१ ॥  
इत्यृषेर्वचनं श्रुत्वा मार्कण्डेयस्य जैमिनिः  ।  
जगाम विन्ध्यशिखरं यत्र ते धर्मपक्षिणः  ॥ ४.२ ॥  
तन्नगासन्नभूतश्च शुश्राठ पठतां ध्वनिम्  ।  
श्रुत्वा च विस्मयाविष्टश्चिन्तयामास जैमिनिः  ॥ ४.३ ॥  
स्थानसौष्ठवसम्पन्नं जितश्वासमविश्रमम्  ।  
विस्पष्टमपदोषञ्च पठ्यते द्विजसत्तमैः  ॥ ४.४ ॥  
वियोनिमपि सम्प्राप्तानेतान्मुनिकुमारकान्  ।  
चित्रमेतदहं मन्ये न जहाति सरस्वती  ॥ ४.५ ॥  
बन्धुवर्गस्तथा मित्रं यच्चेष्टमपरं गृहे  ।  
त्यक्त्वा गच्छति तत्सर्वं न जहाति सरस्वती  ॥ ४.६ ॥  
इति सञ्चिन्तयन्नेव विवेश गिरिकन्दरम्  ।  
प्रविश्य च ददर्शासौ शिलापट्टगातान् द्विजान्  ॥ ४.७ ॥  
पठतस्तान् समालोक्य मुखदोषविवर्जितान्  ।  
सोऽथ शोकेन हर्षेण सर्वानेवाभ्यभाषत  ॥ ४.८ ॥  
स्वस्त्यस्तु वो द्विजश्रेष्ठा जैमिनिं मां निबोधत  ।  
व्यासशिष्यमनुप्राप्तं भवतां दर्शनोत्सुकम्  ॥ ४.९ ॥  
मन्युर्न खलु कर्तव्यो यत्पित्रातीव मन्युना  ।  
शप्ताः खगत्वमापन्नाः सर्वथा दिष्टमेव तत् ॥ ४.१० ॥  
स्फीतद्रव्ये कुले केचिज्जाताः किल मनस्विनः  ।  
द्रव्यनाशे द्विजेन्द्रास्ते शबरेण सुसान्त्विताः  ॥ ४.११ ॥  
दत्त्वा याचन्ति पुरुषा हत्वा वध्यन्ति चापरे  ।  
पातयित्वा च पात्यन्ते त एव तपसः क्षयात् ॥ ४.१२ ॥  
एतद्दृष्टं सुबहुशो विपरीतं तथा मया  ।  
भावाभावसमुच्छेदैरजस्त्रं व्याकुलं जगत् ॥ ४.१३ ॥  
इति सञ्चिन्त्य मनसा न शोकं कर्तुमर्हथ  ।  
ज्ञानस्य फलमेतावच्छोकहर्षैरधृष्यता  ॥ ४.१४ ॥  
ततस्ते जैमिनिं सर्वे पाद्यार्घ्याभ्यामपूजयन्  ।  
अनामयञ्च पप्रच्छुः प्रणिपत्य महामुनिम्  ॥ ४.१५ ॥  
अथोचुः खगमाः सर्वे व्यासशिष्यं तपोनिधिम्  ।  
सुखोपविष्टं विश्रान्तं पक्षानिलहतक्लमम्  ॥ ४.१६ ॥  

पक्षिण ऊचुः  

अद्य नः सफलं जन्म जीवितञ्च सुजीवितम्  ।  
यत्पश्यामः सुरैर्वन्द्यं तव पादाम्बुजद्वयम्  ॥ ४.१७ ॥  
पितृकोपाग्निरुद्भूतो यो नो देहेषु वर्तते  ।  
सोऽद्य शान्तिं गतो विप्र युष्मद्दर्शनवारिणा  ॥ ४.१८ ॥  
कच्चित्ते कुशलं ब्रह्मन्नाश्रमे मृगपक्षिषु  ।  
वृक्षेष्वथ लतागुल्मत्वक्सारतृणजातिषु  ॥ ४.१९ ॥  
अथवा नैतदुक्तं हि सम्यगस्माभिरादृतैः  ।  
भवता सङ्गमो येषां तेषामकुशलं कुतः  ॥ ४.२० ॥  
प्रसादञ्च कुरुष्वात्र ब्रूह्यागमनकारणम्  ।  
देवानामिव संसर्गो भवतोऽभ्युदयो महान्  ।  
केनास्मद्भाग्यगुरुण आनीतो दृष्टिगोचरम्  ॥ ४.२१ ॥  

जैमिनिरुवाच  

श्रूयतां द्विजशार्दूलाः कारणं येन कन्दरम्  ।  
विन्ध्यस्येहागतो रम्यं रेवावारिकणोक्षितम्  ।  
सन्देहान् भारते शास्त्रे तान् प्रष्टुं गतवानहम्  ॥ ४.२२ ॥  
मार्कण्डेयं महात्मानं पूर्वं भृगुकुलोद्वहम्  ।  
तमहं पृष्टवान् प्राप्य सन्देहान् भरतं प्रति  ॥ ४.२३ ॥  
स च पृष्टो मया प्राह सन्ति विन्ध्ये महाचले  ।  
द्रोणपुत्रा महात्मानस्ते वक्ष्मन्त्यर्थविस्तरम्  ॥ ४.२४ ॥  
तद्वाक्ययोदितश्चेममागतोऽहं महागिरिम्  ।  
तच्छृणुध्वमशेषेण श्रुत्वा व्याख्यातुमर्हथ  ॥ ४.२५ ॥  

पक्षिण ऊचुः  

विषये सति वक्ष्यामो निर्विशङ्कः शृणुष्व तत् ।  
कथं तन्न वदिष्यामो यदस्मद्बुद्धिगोचरम्  ॥ ४.२६ ॥  
चतुर्ष्वपि हि वेदेषु धर्मशास्त्रेषु चैव हि  ।  
समस्तेषु तथाङ्गेषु यच्चान्यद्वेदसम्मितम्  ॥ ४.२७ ॥  
एतेषु गोचरोऽस्माकं बुद्धेर्ब्राह्मणसत्तम  ।  
प्रतिज्ञान्तु समारोढुं तथापि नहि शक्नुमः  ॥ ४.२८ ॥  
तस्माद्वदस्व विश्रब्धं सन्दिग्धं यद्वि भारते  ।  
वक्ष्यामस्तव धर्मज्ञ न चेन्मोहो भविष्यति  ॥ ४.२९ ॥  

जैमिनिरुवाच  

सन्दिग्धानीह वस्तूनि भारतं प्रति यानि मे  ।  
शृणुध्वममलास्तानि श्रुत्वा व्याख्यातुमर्हथ  ॥ ४.३० ॥  
कस्मान्मानुषतां प्राप्तो निर्गुणोऽपि जनार्दनः  ।  
वासुदेवोऽखिलाधारः सर्वकारणकारणम्  ॥ ४.३१ ॥  
कस्माच्च पाण्डुपुत्राणामेका सा द्रुपदात्मजा  ।  
पञ्चानां महिषी कृष्णा सुमाहनत्र संशयः  ॥ ४.३२ ॥  
भेषजं ब्रह्महत्याया बलदेवो महाबलः  ।  
तीर्थयात्राप्रसङ्गेन कस्माच्चक्रे हलायुधः  ॥ ४.३३ ॥  
कथं च द्रौपदेयास्तेऽकृतदारा महारथाः  ।  
पाण्डुनाथा महात्मानो वधमापुरनाथवत् ॥ ४.३४ ॥  
एतत्सर्वं कथ्यतां मे सन्दिग्धं भारतं प्रति  ।  
कृतार्थोहं सुखं येन गच्छेयं निजमाश्रमम्  ॥ ४.३५ ॥  

पक्षिण ऊचुः  

नमस्कृत्य सुरेशाय विष्णवे प्रभविष्णवे  ।  
पुरुषायाप्रमेयाय शाश्वतायाव्ययाय च  ॥ ४.३६ ॥  
चतुर्व्यूहात्मने तस्मै त्रिगुणायागुणाय च  ।  
वरिष्ठाय गरिष्ठाय वरेष्यायामृताय च  ॥ ४.३७ ॥  
यस्मादणुतरं नास्ति यस्मान्नास्ति बृहत्तरम्  ।  
येन विश्वमिदं व्याप्तमजेन जगदादिना  ॥ ४.३८ ॥  
आविर्भावतिरोभावदृष्टादृष्टविलक्षणम्  ।  
वदन्ति यद्सृष्टमिदं तथैवान्ते च संहृतम्  ॥ ४.३९ ॥  
ब्रह्मणे चादिदेवाय नमस्कृत्य समाधिना  ।  
ऋक्सामान्युद्गिरन् वक्त्रैर्यः पुनाति जगत्त्रयम्  ॥ ४.४० ॥  
प्रणिपत्य तथेशानमेकबाणविनिर्जितैः  ।  
यस्यासुरगणैर्यज्ञा विलुप्यन्ते न यज्विनाम्  ॥ ४.४१ ॥  
प्रवक्ष्यामो मतं कृत्स्नं व्यासस्याद्भुतकर्मणः  ।  
येन भारतमुद्दिश्य धर्माद्याः प्रकटीकृताः  ॥ ४.४२ ॥  
आपो नारा इति प्रोक्ता मुनिभिस्तत्त्वदर्शिभिः  ।  
अयनं तस्य ताः पूर्वं तेन नारायणः स्मृतः  ॥ ४.४३ ॥  
स देवो भगवान् सर्वं व्याप्य नारायणो विभुः  ।  
चतुर्धा संस्थितो ब्रह्मन् सगुणो निर्गुणस्तथा  ॥ ४.४४ ॥  
एका मूर्तिरनिर्देश्या शुक्लां पश्यन्ति तां बुधाः  ।  
ज्वालामालोपरुद्धाङ्गी निष्ठा सा योगिनां परा  ॥ ४.४५ ॥  
दूरस्था चान्तिकस्था च विज्ञेया सा गुणातिगा  ।  
वासुदेवाभिधानासौ निर्ममत्वेन दृश्यते  ॥ ४.४६ ॥  
रूपवर्णादयस्तस्या न भावाः कल्पनामयाः  ।  
अस्त्येव सा सदा शुद्धा सुप्रतिष्ठैकरूपिणी  ॥ ४.४७ ॥  
द्वितीया पृथिवीं मूद्र्घ्ना शेषाख्या धारयत्यधः  ।  
तामसी सा समाख्याता तिर्यक्त्वं समुपाश्रिता  ॥ ४.४८ ॥  
तृतीया कर्म कुरुते प्रजापालनतत्परा  ।  
सत्त्वोद्रिक्ता तु सा ज्ञेया धर्मसंस्थानकारिणी  ॥ ४.४९ ॥  
चतुर्थो जलमध्यस्था शेते पन्नगतल्पगा  ।  
रजस्तस्या गुणः सर्गं सा करोति सदैव हि  ॥ ४.५० ॥  
या तृतीया हरेर्मूर्तिः प्रजापालनतत्परा  ।  
सा तु धर्मव्यवस्थानं करोति नियतं भुवि  ॥ ४.५१ ॥  
प्रोद्धूतानसुरान् हन्ति धर्मविच्छित्तिकारिणः  ।  
पाति देवान् सतश्चान्यान् धर्मरक्षापरायणान्  ॥ ४.५२ ॥  
यदा यदा हि धर्मस्य ग्लानिर्भवति जैमिने  ।  
अभ्युत्थानमधर्मस्य तदात्मानं सृजत्यसौ  ॥ ४.५३ ॥  
भूत्वा पुरा वराहेण तुण्डेनापो निरस्य च  ।  
एकया दंष्ट्रयोत्खाता नलिनीव वसुन्धरा  ॥ ४.५४ ॥  
कृत्वा नृसिंहरूपञ्च हिरण्यकशिपुर्हतः  ।  
विप्रचित्तिमुखाश्चान्ये दानवा विनिपातिताः  ॥ ४.५५ ॥  
वामनादींस्तथैवान्यान्न सङ्ख्यातुमिहोत्सहे  ।  
अवताराश्च तस्येह माथुरः साम्प्रतं त्वयम्  ॥ ४.५६ ॥  
इति सा सात्त्विकी मूर्तिरवतारान् करोति वै  ।  
प्रद्युम्नेति च सा ख्याता रक्षाकर्मण्यवस्थिता  ॥ ४.५७ ॥  
देवत्वेऽथ मनुष्यत्वे तिर्यग्योनौ च संस्थिता  ।  
गृह्णाति तत्स्वभावं च वासुदेवेच्छया सदा  ॥ ४.५८ ॥  
इत्येतत्ते समाख्यातं कृतकृत्योऽपि यत्प्रभुः  ।  
मानुषत्वं गतो विष्णुः शृणुष्वास्योत्तरं पुनः  ॥ ४.५९ ॥  

इति श्रीमार्कण्डेयपुराणे चतुर्व्यूहावतारो नाम द्वितीयोऽध्यायः  
