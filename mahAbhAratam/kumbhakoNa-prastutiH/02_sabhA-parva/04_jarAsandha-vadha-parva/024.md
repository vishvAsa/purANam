---
title: ०२४ जरासन्धश्रान्तिः

---
अध्यायः 024

भीमजरासन्धयोः स्वस्त्ययनपूर्वकं युद्धारम्भः ॥ 1 ॥ श्रीकृष्णप्रोत्साहितस्य भीमस्य जरासन्धवधोद्यमः ॥ 2 ॥

ततस्तं निश्चितात्मानं युद्धाय यदुनन्दनः ।	001a  
उवाच वाग्मी राजानं जरासन्धमधोक्षजः ॥	001c  
त्रयाणां केन ते राजन्योद्धुमुत्सहते मनः ।	002a  
अस्मदन्यतमेनेह सज्जीभवतु को युधि ॥	002c  
एवमुक्तः स नृपतिर्युद्धं वव्रे महाद्युतिः ।	003a  
जरासन्धस्ततो राजा भीमसेनेन मागधः ॥     	003c  
\'धारयन्तं गदां दिव्यां बलं श्रुत्वा च निर्वृतः ।	004a  
अर्जुनं वासुदेवं च वजर्यित्वा स मागधः ॥	004c  
मत्वा देवं गोप इति बालोऽर्जुन इति स्म ह\' ।	005a  
आदाय रोचनां माल्यं मङ्गल्यान्यपराणि च ॥	005c  
धारयन्नगदान्मुख्यान्निर्वृतीर्वेदनानि च ।	006a  
उपतस्थे जरासन्धं युयुत्सुं वै पुरोहितः ॥	006c  
कृतस्वस्त्ययनो राजा ब्राह्मणेन यशस्विना ।	007a  
समनह्यज्जरासन्धः क्षात्रं धर्ममनुस्मरन् ॥	007c  
अवमुच्य किरीटं स केशान्समनुमृज्य च ।	008a  
उदतिष्ठज्जरासन्धो वेलातिग इवार्णवः ॥	008c  
उवाच मतिमान्राजा भीमं भीमपराक्रमः ।	009a  
भीम योत्स्ये त्वया सार्धं श्रेयसा निर्जितं वरम् ॥	009c  
एवमुक्त्वा जरासन्धो भीमसेनमरिन्दमः ।	010a  
प्रत्युद्ययौ महातेजाः शक्रं बल इवासुरः ॥	010c  
ततः सम्मन्त्र्य कृष्णेन कृतस्वस्त्ययनो बली ।	011a  
भीमसेनो जरासन्धमाससाद युयुत्सया ॥	011c  
ततस्तौ नरशार्दूलौ बाहुशस्त्रौ समीयतुः ।	012a  
वीरौ परमसंहृष्टावन्योन्यजयकाङ्क्षिणौ ॥	012c  
करग्रहणपूर्वं तु कृत्वा पादाभिवन्दनम् ।	013a  
कक्षैः कक्षां विधुन्वानावास्फोटं तत्र चक्रतुः ॥	013c  
स्कन्धे दोर्भ्यां समाहत्य निहत्य च मुहुर्मुहुः ।	014a  
अङ्गमङ्गैः समाश्लिष्य पुनरास्फालनं चक्रतुः॥	014c  
चित्रहस्तादिकं कृत्वा सस्फुलिङ्गेन चाशनिम् ।	015a  
गलगण्डाभिघातेन सस्फुलिङ्गेन चाशनिम् ॥	015c  
बाहुपाशादिकं कृत्वा पादाहतशिरावुभौ ।	016a  
उरोहस्तं ततश्चक्रे पूर्णकुम्भौ प्रयुज्य तौ ॥	016c  
करसम्पीडनं कृत्वा गर्जन्तौ वारणाविव ।	017a  
नर्दन्तौ मेघसङ्काशौ बाहुप्रहरणावुभौ ॥	017c  
तलेनाहन्यमानौ तु अन्योन्यं कृतवीक्षणौ ।	018a  
सिंहाविव सुसङ्क्रुद्धावाकृष्याकृष्य युध्यताम् ॥	018c  
अङ्गेनाङ्गं समापीड्य बाहुभ्यामुभयोरपि ।	019a  
आवृत्य बाहुभिश्चापि उदरं च प्रचक्रतुः ॥	019c  
उभौ कट्यां सुपार्श्वे तु तक्षवन्तौ च शिक्षितौ ।	020a  
अधो हस्तं स्वकण्ठे तूदरस्योरसि चाक्षिपत् ॥	020c  
सर्वातिक्रान्तमर्यादं पृष्ठभङ्गं च चक्रतुः ।	021a  
सम्पूर्णमूर्च्छां बाहुभ्यां पूर्णकुम्भं प्रचक्रतुः ॥	021c  
तृणपीडं यथाकामं पूर्णयोगं समुष्टिकम् ।	022a  
एवमादीनि युद्धानि प्रकुर्वन्तौ परस्परम् ॥	022c  
तयोर्युद्धं ततो द्रष्टुं समेताः पुरवासिनः ।	023a  
ब्राह्मणा वणिजश्चैव क्षत्रियाश्च सहस्रशः ॥	023c  
शूद्राश्च नरशार्दूल स्त्रियो वृद्धाश्च सर्वशः ।	024a  
निरन्तरमभूत्तत्र जनौघैरभिसंवृतम् ॥	024c  
तयोरथ भुजाघातान्निग्रहप्रग्रहात्तथा ।	025a  
आसीत्सुभीमसम्पातो वज्रपर्वतयोरिव ॥	025c  
उभौ परमसंहृष्टौ बलेन बलिनां वरौ ।	026a  
अन्योन्यस्यान्तरं प्रेप्सू परस्परजयैषिणौ ॥	026c  
\'शिरोभिरिव तौ मेषौ वृक्षैरिव निशाचरौ ।	027a  
पदैरिव शुभावश्वौ तुण्डाभ्यां तित्तिरी इव\' ॥	027c  
तद्भीममुत्सार्य जनं युद्धमासीदुपप्लवे ।	028a  
बलिनोः संयुगे राजन्वृत्रवासवयोरिव ॥	028c  
प्रकर्षणाकर्षणाभ्यामनुकर्षविकर्षणैः ।	029a  
आचकर्षतुरन्योन्यं जानुभिश्चावजघ्नतुः ॥	029c  
ततः शब्देन महता भर्त्सयन्तौ परस्परम् ।	030a  
पाषाणसङ्घातनिभैः प्रहारैरभिजघ्नतुः ॥	030c  
\'ततो भीमं जरासन्धो जघानोरसि मुष्टिना ।	031a  
भीमोऽपि तं जरासन्धं वक्षस्यभिजघान ह\' ॥	031c  
व्यूढोरस्कौ दीर्घभुजौ नियुद्धकुशलावुभौ ।	032a  
बाहुभिः समसज्जेतामायसैः परिघैरिव ॥	032c  
कार्तिकस्य तु मासस्य प्रवृत्तं प्रथमेऽहनि ।	033a  
तदा तद्युद्धमभवद्दिनानि दश पञ्च च ।	033c  
अनाहारं दिवारात्रमविश्रान्तमवर्तत ॥	033e  
तद्वृत्तं तु त्रयोदश्यां समवेतं महात्मनोः ।	034a  
चतुर्दश्यां निशायां तु निवृत्तो मागधः क्लमात् ॥	034c  
तं राजानं तथा क्लान्तं दृष्ट्वा राजञ्जनार्दनः ।	035a  
उवाच भीमकर्माणं भीमं सम्बोधयन्निव ॥	035c  
क्लान्तः शत्रुर्हि कौन्तेय शक्यः पीडयितुं रणे ।	036a  
पीड्यमानो हि कार्त्स्न्येन जह्याज्जीवितमात्मनः ॥	036c  
तस्मात्तेऽद्यैव कौन्तेय पीडनीयो जनाधिपः ।	037a  
सममेतेन युध्यस्व बाहुभ्यां भरतर्षभ ॥	037c  
वैशम्पायन उवाच 	038  
एवमुक्तः स कृष्णेन पाण्डवः परवीरहा ।	038a  
जरासन्धस्य तद्रन्ध्रं ज्ञात्वा चक्रे मतिं वधे ॥	038c  
ततस्तमजितं जेतुं जरासन्धं वृकोदरः ।	039a  
संरम्भाद्बलिनां श्रेष्ठो जग्राह कुरुनन्दनः ॥ 	039c  

इति श्रीमन्महाभारते सभापर्वणि जरासन्धवधपर्वणि चतुर्विशोऽध्यायः ॥ 24 ॥

2-24-6 निर्वृतीर्वेदनानि च दुःखमूर्छयोः काले सुखसञ्ज्ञाकराणि ॥ 
2-24-13 कक्षैः दोर्मूलैः ॥ 
2-24-16 ग्रथिताङ्गुलिभ्यां हस्ताभ्यां परशिरसः पीडने पूर्णकुम्भः ॥ 
2-24-20 तक्षवन्तौ गात्रसङ्कोचवन्तौ ॥