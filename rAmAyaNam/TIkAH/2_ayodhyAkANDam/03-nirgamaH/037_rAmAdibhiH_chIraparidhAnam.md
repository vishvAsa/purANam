+++
title = "०३७ रामादिभिः चीरपरिधानम्"
title_english = "037 Kaikeyi offers tree bark to Seetha to wear"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-037-Chira_Paridhanam.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/2_ayodhyAkANDam/03-nirgamaH/037_rAmAdibhiH_chIraparidhAnam.md">
<details><summary><h3>IITK ...{Loading}...</h3></summary>

Rama puts on bark--Vasistha blames Kaikeyi--says Sita was not ordained
to wear bark.



#### श्लोकः
##### मूलम्
महामात्रवचः श्रुत्वा रामो दशरथं तदा।  
अभ्यभाषत वाक्यं तु विनयज्ञो विनीतवत्॥2.37.1॥

##### शब्दार्थः
विनयज्ञः knower of politeness, रामः Rama, महामात्रवचः minister's words, श्रुत्वा having heard, तदा then, दशरथम् Dasaratha, विनीतवत् humbly, वाक्यम् words, अभ्यभाषत spoke.

##### आङ्ग्लानुवादः
On hearing the minister, Rama who knew how to be polite spoke these words  to Dasaratha humblyः



#### श्लोकः
##### मूलम्
त्यक्तभोगस्य मे राजन् वने वन्येन जीवतः।  
किं कार्यमनुयात्रेण त्यक्तसङ्गस्य सर्वतः॥2.37.2॥

##### शब्दार्थः
राजन् O king, त्यक्तभोगस्य of forsaker of pleasures, सर्वतः  entirely, त्यक्तसङ्गस्य of one who has given up attachments, वने in the forest, वन्येन available in the forest, जीवतः subsisting, मे for me, अनुयात्रेण followers, किं कार्यम् what is the use?

##### आङ्ग्लानुवादः
O king giving up pleasures and attachments altogether I am going to live on whatever is available in the forest. What is the use of followers?



#### श्लोकः
##### मूलम्
यो हि दत्त्वा द्विपश्रेष्ठं कक्ष्यायां कुरुते मनः।  
रज्जुस्नेहेन किं तस्य त्यजतः कुञ्जरोत्तमम्॥2.37.3॥

##### शब्दार्थः
यः such a man, द्विपश्रेष्ठम् best of elephants, दत्त्वा having given away, कक्ष्यायाम् rope tied to its girth, मनः mind, कुरुते will do, कुञ्जरोत्तमम् best elephant, त्यजतः of a man while  giving up, तस्य his, रज्जुस्नेहेन for attachment for the rope, किम् why?

##### आङ्ग्लानुवादः
Having given away the best of elephants, will any one be interested in the rope tied to its girth? Why should one have any attachment for the rope after he has given up the elephant?



#### श्लोकः
##### मूलम्
तथा मम सतां श्रेष्ठ किं ध्वजिन्या जगत्पते।  
सर्वाण्येवानुजानामि चीराण्येवाऽनयन्तु मे॥2.37.4॥

##### शब्दार्थः
सताम् among the virtuous, श्रेष्ठ best, जगत्पते lord of the universe, तथा in that way, मम to me, ध्वजिन्या with the army, किम् what use?, सर्वाण्येव all things, अनुजानामि am giving away, मे to me, चीराण्येव tattered clothes only, आनयन्तु bring.

##### आङ्ग्लानुवादः
O best among the virtuous O lord of the world, I do not have any use for this army. I am giving away everything (to Bharata). Bring the bark only.



#### श्लोकः
##### मूलम्
खनित्रपिटके चोभे समानयत गच्छतः।  
चतुर्दश वने वासं वर्षाणि वसतो मम॥2.37.5॥

##### शब्दार्थः
गच्छतः going away, चतुर्दश fourteen, वर्षाणि years, वने in the forest, वासम् dwelling, वसतः residing , मम to me, उभे two things, खनित्रपिटके a basket and a crowbar, समानयत bring.

##### आङ्ग्लानुवादः
I am going to the forest to live there for fourteen years. Bring me two thingsः a basket and a crowbar.



#### श्लोकः
##### मूलम्
अथ चीराणि कैकेयी स्वयमाहृत्य राघवम्।  
उवाच परिधत्स्वेति जनौघे निरपत्रपा॥2.37.6॥

##### शब्दार्थः
अथ thereupon, कैकेयी Kaikeyi, जनौघे in the presence of the assembly of people, निरपत्रपा without any sense of shame, स्वयम् herself, चीराणि bark robes, अहृत्य having brought, परिथत्स्व  'wear', इति saying so, राघवम् to Rama, उवाच said.

##### आङ्ग्लानुवादः
Thereupon in the assembly of people, without any sense of shame Kaikeyi herself brought the bark robes and said to the son of the Raghus (Rama), Wear it.



#### श्लोकः
##### मूलम्
स चीरे पुरुषव्याघ्रः कैकेय्या प्रतिगृह्य ते।  
सूक्ष्मवस्त्रमवक्षिप्य मुनिवस्त्राण्यवस्त ह॥2.37.7॥

##### शब्दार्थः
पुरुषव्याघ्रः tiger (best) among men, सः he, कैकेय्याः from Kaikeyi, ते those, चीरे bark robes, प्रतिगृह्य having received, सूक्ष्मवस्त्रम् fine apparel, अपक्षिप्य after removing,  मुनिवस्त्राणि ascetic robes, अवस्त ह put on

##### आङ्ग्लानुवादः
The tiger among men (Rama) received the bark robes from Kaikeyi and putting off the fine apparel wore the robes of an ascetic.



#### श्लोकः
##### मूलम्
लक्ष्मणश्चापि तत्रैव विहाय वसने शुभे।  
तापसाच्छादने चैव जग्राह पितुरग्रतः॥2.37.8॥

##### शब्दार्थः
लक्ष्मणश्चापि Lakshmana also, तत्रैव there only, पितुः father's, अग्रतः in front (presence), शुभे auspicious, वसने raiment, विहाय having discarded, तपसाच्छादने चैव the clothing of an ascetic, जग्राह accepted.

##### आङ्ग्लानुवादः
Lakshmana also  removed his auspicious raiment in front (presence) of his father and accepted (put on) the robes of an ascetic.



#### श्लोकः
##### मूलम्
अथाऽत्मपरिधानार्थं सीता कौशेयवासिनी।  
समीक्ष्य चीरं सन्त्रस्ता पृषती वागुरामिव॥2.37.9॥

##### शब्दार्थः
अथ then, कौशेयवासिनी wearing silk clothes, सीता Sita, आत्मपरिधानार्थम् meant for her to wear, चीरम् bark robes, समीक्ष्य having seen, पृषती doe, वागुरामिव like a (fowler's) snare, सन्त्रस्ता was frightened.

##### आङ्ग्लानुवादः
Then Sita in silk clothes glanced at the bark robes meant for her to wear and was frightened like a doe seeing a (fowler's) snare.



#### श्लोकः
##### मूलम्
सा व्यपत्रपमाणेव प्रगृह्य च सुदुर्मनाः।  
कैकेयी कुशचीरे ते जानकी शुभलक्षणा॥2.37.10॥  
अश्रुसम्पूर्ण नेत्रा च धर्मज्ञा धर्मदर्शिनी।  
गन्धर्वराजप्रतिमं भर्तारमिदमब्रवीत्॥2.37.11॥

##### शब्दार्थः
सुदुर्मनाः with a deeply distressed mind, शुभलक्षणा of auspicious nature, धर्मज्ञा knows her duties, धर्मदर्शिनी perceives righteousness, सा जानकी that Sita, व्यपत्रपमाणेव as though feeling ashamed, कैकेयी from Kaikeyi, ते those, कुशचीरे garments made of kusa grass, प्रगृह्य having received, अशृसम्पूर्णनेत्रा with her eyes suffused with tears, गन्धर्वराजप्रतिमम् the very image of king of gandharvas, भर्तारम् to her husband, इदम् these words, अब्रवीत् spoke.

##### आङ्ग्लानुवादः
Sita of auspicious nature who knew her duties and understood righteousness, took the garments made of kusa grass from Kaikeyi. With a sense of abashment her eyes suffused with tears, she said to her husband who was the very image of  the king of gandharvas.



#### श्लोकः
##### मूलम्
कथं नु चीरं बध्नन्ति मुनयो वनवासिनः।  
इति ह्यकुशला सीता सा मुमोह मुहुर्मुहुः॥2.37.12॥

##### शब्दार्थः
वनवासिनः forestdwellers, मुनयः sages, चीरम् (bark) tattered clothe, कथम् how, बध्नन्ति नु  wear them, इति thus, सा सीता that Sita, अकुशला unskilled (unhabituate), मुहुर्मुहुः again and again, मुमोह was perplexed.

##### आङ्ग्लानुवादः
Sita, unacquainted with wearing bark robes, asked Rama, perplexed 'How do the sages who live in the forest wear bark garment?'.



#### श्लोकः
##### मूलम्
कृत्वा कण्ठे च सा चीरमेकमादाय पाणिना।  
तस्थौ ह्यकुशला तत्र व्रीडिता जनकात्मजा॥2.37.13॥

##### शब्दार्थः
सा जनकात्मजा that daughter of Janaka, (Sita), एकम् one end, चीरम् of garment, कण्ठे on  
the neck, कृत्वा having placed, पाणिना with hand, आदाय held, तत्र thereafter, अकुशला unskilled (unhabituated), व्रीडिता  feeling ashamed, तस्थौ stood.

##### आङ्ग्लानुवादः
The daughter of Janaka, placed one end of the garment round her neck and held the other in her hand, and stood ashamed as she did not know what to do next.



#### श्लोकः
##### मूलम्
तस्यास्तत्क्षिप्रमागम्य रामो धर्मभृतां वरः।  
चीरं बबन्ध सीतायाः कौशेयस्योपरि स्वयम्॥2.37.14॥

##### शब्दार्थः
धर्मभृताम् among protectors of righteousness, वरः foremost, रामः Rama, क्षिप्रम् quickly, आगम्य having come forward, तत् चीरम् that bark garment, तस्याः सीतायाः Sita's, कौशेयस्य silk garment's, उपरि upon, स्वयम् himself, बबन्ध fastened.

##### आङ्ग्लानुवादः
Rama, foremost among protectors of righteousness, came forward quickly and fastened the bark himself over her silk garment.



#### श्लोकः
##### मूलम्
रामं प्रेक्ष्य तु सीताया बध्नन्तं चीरमुत्तमम्।  
अन्तःपुरगता नार्यो मुमुचुर्वारि नेत्रजम्॥2.37.15॥

##### शब्दार्थः
सीतायाः of Sita, चीरम् garment, बध्नन्तम् when he was fastening, उत्तमम् excellent, रामम्  Rama, प्रेक्ष्य having seen, अन्तःपुरगताः of the inner apartment, नार्यः women, नेत्रजम्  born of the eyes, वारि tears, मुमुचुः released.

##### आङ्ग्लानुवादः
Beholding Rama fastening the bark garment on Sita, the women of the inner apartment shed tears from their eyes.



#### श्लोकः
##### मूलम्
ऊचुश्च परमायस्ता रामं ज्वलिततेजसम्।  
वत्स नैवं नियुक्तेयं वनवासे मनस्विनी॥2.37.16॥

##### शब्दार्थः
परमायस्ताः profoundly distressed, ज्वलिततेजसम् with burning lustre, रामम् to Rama, ऊचुश्च also said, वत्स dear child, मनस्विनी highminded, इयम् this Sita, एवम् thus, वनवासे to dwell in the forest, न नियुक्ता was not ordered.

##### आङ्ग्लानुवादः
Profoundly distressed, they said to Rama glowing with burning lustre O dear, no one has ordered this highminded Sita to dwell in the forest.



#### श्लोकः
##### मूलम्
पितुर्वाक्यानुरोधेन गतस्य विजनं वनम्।  
तावद्दर्शनमस्या नः सफलं भवतु प्रभो॥2.37.17॥

##### शब्दार्थः
प्रभो  O lord, पितुः father's, वाक्यानुरोधेन in obedience to the words, विजनम् desolate, वनम् to the forest, गतस्य after you have left, तावत् till such time, नः for us, सफलम् fruitful, अस्याः her, दर्शनम् भवतु audience be available.

##### आङ्ग्लानुवादः
In obedience to the words of your father, O lord you are going to the forest. Till you return, please allow us to have her (Sita's) audience.



#### श्लोकः
##### मूलम्
लक्ष्मणेन सहायेन वनं गच्छस्व पुत्रक।  
नेयमर्हति कल्याणी वस्तुं तापसवद्वने॥2.37.18॥

##### शब्दार्थः
पुत्रक O son, सहायेन as companion, लक्ष्मणेन with Lakshmana, वनम् to the forest, गच्छस्व you may go, कल्याणी auspicious lady, इयम् she, तापसवत् like a hermit, वने in the forest, वस्तुम् to live, नार्हति is not worthy of.

##### आङ्ग्लानुवादः
Go, O son to the forest with Lakshmana as your companion. (But) this auspicious Sita, will not be able to live in the jungle like a hermit.



#### श्लोकः
##### मूलम्
कुरु नो याचनां पुत्र सीता तिष्ठतु भामिनी।  
धर्मनित्यस्स्वयं स्थातुं न हीदानीं त्वमिच्छसि॥2.37.19॥

##### शब्दार्थः
पुत्र O son, नः our, याचनाम् prayer, कुरु you may accede, भामिनी lovely, सीता Sita, तिष्ठतु  remain here, धर्मनित्यः faithful to your duty, त्वम् you, स्वयम् on your own, स्थातुम् to remain, इदानीम् now, न इच्छसि हि do not desire.

##### आङ्ग्लानुवादः
Do accede to our prayer. Let lovely Sita stay with us as you, O son faithful to your  
duty, will not like to remain here.



#### श्लोकः
##### मूलम्
तासामेवंविधा वाच शृण्वन् दशरथात्मजः।  
बबन्धैव तदा चीरं सीतया तुल्यशीलया॥2.37.20॥

##### शब्दार्थः
दशरथात्मजः son of Dasaratha (Rama), तासाम् their, एवंविधाः such ways, वाचः words, शृण्वन् listening, तदा then, तुल्यशीलया similar in nature, सीतया by Sita, चीरम् bark robes, बबन्धैव got them fastened.

##### आङ्ग्लानुवादः
While Rama was listening to such words uttered by them, he got the bark robes fastened round Sita who was of similar nature.



#### श्लोकः
##### मूलम्
चीरे गृहीते तु तया समीक्ष्य नृपतेर्गुरुः।  
निवार्य सीतां कैकेयीं वसिष्ठो वाक्यमब्रवीत्॥2.37.21॥

##### शब्दार्थः
तया by her, चीरे bark garment, गृहीते was worn, नृपतेः king's, गुरुः preceptor, वसिष्ठः Vasistha, समीक्ष्य having seen, सीताम् of Sita, निवार्य having restrained, कैकेयीम् to Kaikeyi, (वाक्यम्) अब्रवीत् said.

##### आङ्ग्लानुवादः
When Sita wore the bark garments, Vasistha, the king's preceptor who was watching this restrained her (Sita) and said to Kaikeyiः



#### श्लोकः
##### मूलम्
अतिप्रवृत्ते दुर्मेधे कैकेयि कुलपांसनि।  
वञ्चयित्वा च राजानं न प्रमाणेऽवतिष्ठसे॥2.37.22॥

##### शब्दार्थः
अतिप्रवृत्ते exceeding all limits of decency, दुर्मेधे a woman of evil mind, कुलपांसनि disgrace to the race, कैकेयि Kaikeyi, राजानम् to king, वञ्चयित्वा च having deceived, प्रमाणे conforming to the standards (of righteousness ), न अवतिष्ठसे are you not abiding

##### आङ्ग्लानुवादः
.  
You are exceeding all limits of decency O Kaikeyi your motive is evil. You are a disgrace to the race You have deceived the king and your behaviour does not conform to the standards (of righteousness).



#### श्लोकः
##### मूलम्
न गन्तव्यं वनं देव्या सीतया शीलवर्जिते।  
अनुष्ठास्यति रामस्य सीता प्रकृतमासनम्॥2.37.23॥

##### शब्दार्थः
शीलवर्जिते  devoid of good conduct, देव्या by the divine, सीतया Sita, वनम् to the forest, न गन्तव्यम् need not go, सीता Sita, रामस्य Rama's, प्रकृतम् present, आसनम् royal throne, अनुष्ठास्यति she will occupy.

##### आङ्ग्लानुवादः
You are devoid of good conduct, O Kaikeyi Divine Sita need not go to the forest. Remaining here she should occupy the royal throne of Rama.



#### श्लोकः
##### मूलम्
आत्मा हि दारास्सर्वेषां दारसङ्ग्रहवर्तिनाम्।  
आत्मेयमिति रामस्य पालयिष्यति मेदिनीम्॥2.37.24॥

##### शब्दार्थः
दारसङ्ग्रहवर्तिनाम् of men who guard their wives, सर्वेषाम् for all, दाराः wife, आत्मा हि is the very soul, इयम् this Sita, रामस्य Rama's, आत्मा इति soul,  मेदिनीम् this earth, पालयिष्यति will rule.

##### आङ्ग्लानुवादः
For every householder, his wife is the soul. Since Sita is the soul of Rama, she can rule this earth.



#### श्लोकः
##### मूलम्
अथ यास्यति वैदेही वनं रामेण सङ्गता।  
वयमप्यनुयास्यामः पुरं चेदं गमिष्यति॥2.37.25॥

##### शब्दार्थः
अथ otherwise, वैदेही Sita, रामेण with Rama, सङ्गता united, वनम् to the forest, यास्यति if goes, वयमपि all of us also, अनुयास्यामः will follow, इदम् this, पुरं च city also, गमिष्यति will go.

##### आङ्ग्लानुवादः
Otherwise, if Sita goes with Rama to the forest, all of us along with the entire city will follow.



#### श्लोकः
##### मूलम्
अन्तपालाश्च यास्यन्ति सदारो यत्र राघवः।  
सहोपजीव्यं राष्ट्रं च पुरं च सपरिच्छदम्॥2.37.26॥

##### शब्दार्थः
सदारः with his wife, राघवः descendant of the Raghus, यत्र where (lives), अन्तपालाश्च guardians of the harem, सहोपजीव्यम् living together with the patron, राष्ट्रं च the kingdom, सपरिच्छदम् along with the retinue, पुरं च the city, यास्यन्ति will go.

##### आङ्ग्लानुवादः
The guardians of the harem, its patron king Dasaratha with his retinue and, the people of this city will go wherever Rama lives with his wife.



#### श्लोकः
##### मूलम्
भरतश्च सशत्रुघ्नश्चीरवासा वनेचरः।  
वने वसन्तं काकुत्स्थ मनुवत्स्यति पूर्वजम्॥2.37.27॥

##### शब्दार्थः
सशत्रुघ्नः Satrughna, भरतश्च also Bharata, चीरवासाः wearing bark robes, वनेचरः wandering in the forest, वने in the forest, वसन्तं living there, पूर्वजम् elder brother, काकुत्स्थम् Son of the Kakutstha (Rama), अनुवत्स्यति follow.

##### आङ्ग्लानुवादः
Wandering in the forest and wearing bark, Satrughna and Bharata will live in the company of their elder brother (Rama) in the jungle.



#### श्लोकः
##### मूलम्
तत श्शून्यां गतजनां वसुधां पादपैस् सह।  
त्वमेका शाधि दुर्वृत्ता प्रजानामहिते स्थिता॥2.37.28॥

##### शब्दार्थः
प्रजानाम् people's, अहिते in doing harm, स्थिता intent upon, दुर्वृत्ता with vile behaviour, त्वम् एका you alone, ततः after that, गतजनाम् deserted by men, शून्याम् empty, वसुधाम् earth, पादपैः सह  along with trees, शाधि rule.

##### आङ्ग्लानुवादः
Intent upon doing harm to the people with your vile behaviour, you alone rule this kingdom full of trees and deserted by men.



#### श्लोकः
##### मूलम्
न हि तद्भविता राष्ट्रं यत्र रामो न भूपतिः।  
तद्वनं भविता राष्ट्रं यत्र रामो निवत्स्यति॥2.37.29॥

##### शब्दार्थः
यत्र where, रामः Rama, भूपतिः king, न not, तत् there, राष्ट्रम् kingdom, न भविता हि is not indeed there, यत्र where, रामः Rama, निवत्स्यति he dwells, तत् वनम् that forest also, राष्ट्रम् kingdom, भविता will become.

##### आङ्ग्लानुवादः
That is not a kingdom where Rama does not rule. If Rama lives in the forest, that shall be  the kingdom.



#### श्लोकः
##### मूलम्
न ह्यदत्तां महीं पित्रा भरतः शास्तुमर्हति।  
त्वयि वा पुत्रवद्वस्तुं यदि जातो महीपतेः॥2.37.30॥

##### शब्दार्थः
भरतः Bharata, महीपतेः of the king (Dasaratha), जातः यदि if born, पित्रा by father, अदत्ताम् not given, महीम् earth, शास्तुम् to rule, त्वयि in you, पुत्रवत् like a son, वस्तुं वा to live, न अर्हति is not fit.

##### आङ्ग्लानुवादः
If Bharata is truly born to the king, he will not rule the kingdom which has not been bestowed on him (wholeheartedly) by his father. Nor will he live like a son to you.



#### श्लोकः
##### मूलम्
यद्यपि त्वं क्षितितलाद्गगनं चोत्पतिष्यसि।  
पितृर्वंशचरित्रज्ञः सोऽन्यथा न करिष्यति॥2.37.31॥

##### शब्दार्थः
त्वम् you, क्षितितलात् from the earth, गगनम् to the sky, उत्पतिष्यसि यद्यपि even if you can fly, पितुर्वंशचरित्रज्ञः knower of traditions of his father's dynasty, सः Bharata, अन्यथा otherwise, न करिष्यति will not act.

##### आङ्ग्लानुवादः
Even if you were to fly from earth to sky, Bharata who knows the traditions of his  father's dynasty, will not act otherwise.



#### श्लोकः
##### मूलम्
तत्त्वया पुत्रगर्धिन्या पुत्रस्य कृतमप्रियम्।  
लोके हि स न विद्येत यो न राममनुव्रतः॥2.37.32॥

##### शब्दार्थः
तत् therefore, पुत्रगर्धिन्या by a woman greedily guarding her son's interest, त्वया by you, पुत्रस्य of your son, अप्रियम् harm, कृतम् is done, लोके in this world, यः who, रामम् to Rama, अनुव्रतः follows, न not, सः he, न विद्येत हि will not be there.

##### आङ्ग्लानुवादः
Therefore, by greedily guarding your son's interest you are doing him harm. There is  none in this world who will not follow Rama.



#### श्लोकः
##### मूलम्
द्रक्ष्यस्यद्यैव कैकेयी पशुव्यालमृगद्विजान्।  
गच्छतस्सह रामेण पादपांश्च तदुन्मुखान्॥2.37.33॥

##### शब्दार्थः
कैकेयी Kaikeyi, रामेण सह along with Rama, गच्छतः leaving, पशुव्यालमृगद्विजान् flocks of cattle, elephants, deer and birds, तदुन्मुखान् bending towards him, पादपांश्च trees also, अद्यैव today, द्रक्ष्यसि you will see.

##### आङ्ग्लानुवादः
Today  you shall see, O Kaikeyi, flocks of cattle, elephants, deer and birds following Rama, even the trees bending towards him.



#### श्लोकः
##### मूलम्
अथोत्तमान्याभरणानि देवि  
देहि स्नुषायै व्यपनीय चीरम्।  
न चीरमस्याः प्रविधीयतेति  
न्यवारयत्तद्वसनं वसिष्टः॥2.37.34॥

##### शब्दार्थः
अथ then, देवि Devi (Kaikeyi), चीरम् bark robes, व्यपनीय having removed, स्नुषायै your daughterinlaw, उत्तमानि precious, आभरणानि ornaments, देहि give, अस्याः her, चीरम् bark robes, न प्रविधीयत was not decided, इति thus, वसिष्ठः Vasistha, तत् that, वसनम् garment, न्यवारयत् prevented.

##### आङ्ग्लानुवादः
O Kaikeyi remove those bark robes and bestow on your daughterinlaw precious ornaments. She was not ordained to wear the bark. Vaisishta, saying so, prevented Sita from wearing that garment.



#### श्लोकः
##### मूलम्
एकस्य रामस्य वने निवास  
स्त्वया वृतःकेकयराजपुत्री।  
विभूषितेयं प्रतिकर्मनित्या  
वसत्वरण्ये सह राघवेण॥2.37.35॥

##### शब्दार्थः
केकयराजपुत्री O daughter of the king of Kekaya, त्वया by you, एकस्य रामस्य only for Rama, वने in the forest, निवासः dwell, वृतः is sought for, इयम् this Sita,  विभूषिता welladorned,  प्रतिकर्मनित्या engaged daily in decorating, राघवेण सह along with Rama, अरण्ये in the forest, वसतु shall live.

##### आङ्ग्लानुवादः
O Kaikeyi, you asked that Rama only should dwell in the forest (wearing bark robes). Therefore let Sita, adorn her body daily, while she  lives in the forest with Rama.



#### श्लोकः
##### मूलम्
यानैश्च मुख्यैः परिचारकैश्च  
सुसंवृता गच्छतु राजपुत्री।  
वस्त्रैश्च सर्वैस्सहितैर्विधानै  
र्नेयं वृता ते वरसम्प्रदाने॥2.37.36॥

##### शब्दार्थः
राजपुत्री princess Sita, मुख्यैः with excellent, यानैश्च with chariots, परिचारकैश्च with attendants, सुसंवृता surrounded by, वस्त्रैश्च with garments, सर्वैः with everything, सहितैः together, विधानैः necessities, गच्छतु let go, ते your, वरसम्प्रदाने while seeking boons, इयम् this Sita, न वृता is not included.

##### आङ्ग्लानुवादः
Equipped with excellent chariots, attendants, garments, and all other needs let the princess (Sita) go. While seeking boons, you did not include Sita.



#### श्लोकः
##### मूलम्
तस्मिंस्तथा जल्पति विप्रमुख्ये  
गुरौ नृपस्याप्रतिमप्रभावे।  
नैव स्म सीता विनिवृत्तभावा  
प्रियस्य भर्तुः प्रतिकारकामा॥2.37.37॥

##### शब्दार्थः
नृपस्य king's, गुरौ preceptor, अप्रतिमप्रभावे possessing incomparable  power, विप्रमुख्ये foremost of brahmins, तस्मिन् that Vasistha, तथा in that way, जल्पति  speaking, सीता Sita, प्रियस्य beloved, भर्तुः husband, प्रतिकारकामा to serve him, विनिवृत्तभावा to swerve from her resolve, नैव स्म did not agree.

##### आङ्ग्लानुवादः
(Though) Vasistha, endowed with matchless power, the preceptor of the king and foremost among the brahmins thus expressed himself, Sita was not willing to swerve from her resolve in order to serve her beloved husband.  

#### समाप्तिः
 श्रीमद्रामायणे वाल्मीकीय आदिकाव्ये अयोध्याकाण्डे सप्तत्रिंशस्सर्गः॥  
Thus ends the thirtyseventh sarga of Ayodhyakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/2_ayodhyAkANDam/03-nirgamaH/037_rAmAdibhiH_chIraparidhAnam.md">
<details><summary><h3>भूषणम् ...{Loading}...</h3></summary>



महामात्रवचः श्रुत्वा रामो दशरथं तदा ।  

अभ्यभाषत वाक्यं तु विनयज्ञो विनीतवत्  ॥  २।३७।१  ॥   

महामात्रेत्यादि । महामात्रवचः सिद्धार्थवचः । विनीतवत् विनीत इव ।
अभ्यभाषत सविनयमाहेत्यर्थः  ॥  २।३७।१  ॥   

  

त्यक्तभोगस्य मे राजन् वने वन्येन जीवतः ।  

किं कार्यमनुयात्रेण त्यक्तसङ्गस्य सर्वतः  ॥  २।३७।२  ॥   

त्यक्तभोगस्येति । अनुयात्रेण अनुगतबलेन । भोगत्यागेपि सङ्गो वर्त्तते
लौकिकानां, सोपि नास्तीत्याह त्यक्तसङ्गस्य सर्वत इति  ॥  २।३७।२  ॥   

  

यो हि दत्त्वा गजश्रेष्ठं कक्ष्यायां कुरुते मनः ।  

रज्जुस्नेहेन किं तस्य त्यजतः कुञ्जरोत्तमम्  ॥  २।३७।३  ॥   

य इति । कक्ष्यायाम् इभबन्धनरज्जौ "कक्ष्या प्रकोष्ठे हर्म्यादौ काञ्च्यां
मध्येभबन्धने" इत्यमरः  ॥  २।३७।३  ॥   

  

तथा मम सतां श्रेष्ठ किं ध्वजिन्या जगत्पते ।  

सर्वाण्येवानुजानामि चीराण्येवानयन्तु मे  ॥  २।३७।४  ॥   

तथेति । ध्वजिन्या सेनया । सर्वाणि त्वया मह्यं दातुमुद्युक्तानि ।
अनुजानामि प्रददामि । भरतायेति शेषः । सर्वाणि कार्याणि सम्यक्जानामीति
वार्थः । चीराणि वल्कलवस्त्राणि । आनयन्तु परिचारका इति शेषः  ॥  २।३७।४
 ॥   

  

खनित्रपिटके चोभे समानयत गच्छत ।  

चतुर्दश वने वासं वर्षाणि वसतो मम  ॥  २।३७।५  ॥   

अथ चीराणि कैकेयी स्वयमाहृत्य राघवम् ।  

उवाच परिधत्स्वेति जनौघे निरपत्रपा  ॥  २।३७।६  ॥   

खनित्रपिटकेति । खनित्रपिटके खनित्रम् अवदारणम्, पिटकम् अल्पार्थे
कन्प्रत्ययः । फलमूलाद्याहरणयोग्याल्पकण्डोलः । "कण्ठोलपिटौ" इत्यमरः ।
वासं वसतः वासं कुर्वत इत्यर्थः  ॥  २।३७।५६  ॥   

  

स चीरे पुरुषव्याघ्रः कैकेय्याः प्रतिगृह्य ते ।  

सूक्ष्मवस्त्रमवक्षिप्य मुनिवस्त्राण्यवस्तह  ॥  २।३७।७  ॥   

लक्ष्मणश्चापि तत्रैव विहाय वसने शुभे ।  

तापसाच्छादने चैव जग्राह पितुरग्रतः  ॥  २।३७।८  ॥   

स इति । स रामः कैकेय्यास्सकाशात् मुनिवस्त्राणि परिगृह्य तेषु द्वे चीरे
उत्तरीयान्तरीयरूपे । सूक्ष्मवस्त्रमवक्षिप्य अवस्तह, आदीधरदित्यर्थः  ॥ 
२।३७।७८  ॥   

  

अथात्मपरिधानार्थं सीता कौशेयवासिनी ।  

समीक्ष्य चीरं सन्त्रस्ता पृषती वागुरामिव  ॥  २।३७।९  ॥   

अथेति । सन्त्रस्ता, अभवदिति शेषः । पृषती मृगी । वागुरां मृगबन्धनीम्
"वागुरा मृगबन्धनी" इत्यमरः  ॥  २।३७।९  ॥   

  

सा व्यपत्रपमाणेव प्रगृह्य च सुदुर्मनाः ।  

कैकेयीकुशचीरे ते जानकी शुभलक्षणा  ॥  २।३७।१०  ॥   

अश्रुसम्पूर्णनेत्रा च धर्मज्ञा धर्मदर्शिनी ।  

गन्धर्वराजप्रतिमं भर्त्तारमिदमब्रवीत्  ॥  २।३७।११  ॥   

सेति । व्यपत्रपमाणा विशेषेण लज्जमाना । कैकेयीकुशचीरे कैकेयीसम्बन्धिनी
कुशचीरे । धर्मज्ञा पातिव्रत्यधर्मज्ञा । धर्मदार्शिनी स्वानुष्ठानेन
पातिव्रत्यधर्मप्रदर्शिनी । बध्नन्तीतीदमब्रवीदिति सम्बन्धः  ॥  २।३७।१०११
 ॥   

  

कथं नु चीरं बध्नन्ति मुनयो वनवासिनः ।  

इति ह्यकुशला सीता सा मुमोह मुहुर्मुहुः  ॥  २।३७।१२  ॥   

कथमिति । मुमोह स्तब्धा बभूवेत्यर्थः  ॥  २।३७।१२  ॥   

  

कृत्वा कण्ठे च सा चीरमेकमादाय पाणिना ।  

तस्थौ ह्यकुशला तत्र व्रीडिता जनकात्मजा  ॥  २।३७।१३  ॥   

तस्यास्तत् क्षिप्रमागम्य रामो धर्मभृतां वरः ।  

चीरं बबन्ध सीतायाः कौशेयस्योपरि स्वयम्  ॥  २।३७।१४  ॥   

रामं प्रेक्ष्य तु सीताया बध्नन्तं चीरमुत्तमम् ।  

अन्तःपुरगता नार्यो मुमुचुर्वारि नेत्रजम्  ॥  २।३७।१५  ॥   

तदेव विवृणोति--कृत्वेति  ॥  २।३७।१३१५  ॥   

  

ऊचुश्च परमायस्ता रामं ज्वलिततेजसम् ।  

वत्स नैवं नियुक्तेयं वनवासे मनस्विनी  ॥  २।३७।१६  ॥   

ऊचुरिति । एवं त्वमिव इयं सीता वनवासे न नियुक्तेति, पित्रेति यावत्  ॥ 
२।३७।१६  ॥   

  

पितुर्वाक्यानुरोधेन गतस्य विजनं वनम् ।  

तावद्दर्शनमस्यां नः सफलं भवतु प्रभो  ॥  २।३७।१७  ॥   

लक्ष्मणेन सहायेन वनं गच्छस्व पुत्रक ।  

नेयमर्हति कल्याणी वस्तुं तापसवद्वने  ॥  २।३७।१८  ॥   

कुरु नो याचनां पुत्र सीता तिष्ठतु भामिनी ।  

धर्मनित्यः स्वयं स्थातुं न हीदानीं त्वमिच्छसि  ॥  २।३७।१९  ॥   

पितुरिति । तावत् तवागमनपर्यन्तम् । पितुर्वाक्यानुरोधेन विजनं वनं गतस्य
तव दर्शनम् । अस्यां सफलं भवतु, त्वामिवैनां द्रक्ष्याम इति भावः  ॥ 
२।३७।१७१९  ॥   

  

तासामेवंविधा वाचः शृण्वन् दशरथात्मजः ।  

बबन्धैव तदा चीरं सीतया तुल्यशीलया  ॥  २।३७।२०  ॥   

चीरे गृहीते तु तया समीक्ष्य नृपतेर्गुरुः ।  

निवार्य सीतां कैकेयीं वसिष्ठो वाक्यमब्रवीत्  ॥  २।३७।२१  ॥   

तासामिति । सीतयेति षष्ठ्यर्थे तृतीया । बबन्धैवेति कैकेय्यनुज्ञाभावादिति
भावः  ॥  २।३७।२०२१  ॥   

  

अतिप्रवृत्ते दुर्मेधे कैकेयि कुलपांसनि ।  

वञ्चयित्वा च राजानं न प्रमाणे ऽवतिष्ठसे  ॥  २।३७।२२  ॥   

अतीति । अतिप्रवृत्ते अतिक्रम्य प्रवर्त्तमाने प्रमाणे मर्यादायाम् ।
"प्रमाणं हेतुमर्यादाशास्त्रयत्नप्रमातृषु" इत्यमरः  ॥  २।३७।२२  ॥   

  

न गन्तव्यं वनं देव्या सीतया शीलवर्जिते ।  

अनुष्ठास्यति रामस्य सीता प्रकृतमासनम्  ॥  २।३७।२३  ॥   

न गन्तव्यमिति । प्रकृतं प्रस्तुतम् । आसनं सिंहासनम् । अनुष्ठास्यति
अधिष्ठास्यति  ॥  २।३७।२३  ॥   

  

आत्मा हि दाराः सर्वेषां दारसङ्ग्रहवर्तिनाम् ।  

आत्मेयमिति रामस्य पालयिष्यति मेदिनीम्  ॥  २।३७।२४  ॥   

अथ यास्यति वैदेही वनं रामेण सङ्गता ।  

वयमप्यनुयास्यामः पुरं चेदं गमिष्यति  ॥  २।३७।२५  ॥   

आत्मेति । दारसङ्ग्रहवर्त्तिनां गृहस्थानाम् । आत्मेयमिति "अर्द्धो वा एष
आत्मनो यत्पत्नी" इति श्रुतेरिति भावः  ॥  २।३७।२४२५  ॥   

  

अन्तपालाश्च यास्यन्ति सदारो यत्र राघवः ।  

सहोपजीव्यं राष्ट्रं च पुरं च सपरिच्छदम्  ॥  २।३७।२६  ॥   

भरतश्च सशत्रुघ्नः चीरवासा वनेचरः ।  

वने वसन्तं काकुत्स्थमनुवत्स्यति पूर्वजम्  ॥  २।३७।२७  ॥   

ततः शून्यां गतजनां वसुधां पादपैः सह ।  

त्वमेका शाधि दुर्वृत्ता प्रजानामहिते स्थिता  ॥  २।३७।२८  ॥   

न हि तद्भविता राष्ट्रं यत्र रामो न भूपतिः ।  

तद्वनं भविता राष्ट्रं यत्र रामो निवत्स्यति  ॥  २।३७।२९  ॥   

अन्तपाला इति । अन्तपालाः राष्ट्रान्तपरिपालकाः दण्डनायकाः । सहोपजीव्यं
जीवाजीवरूपधनसहितम् । सपरिच्छदं दासदासीशकटादिपरिकरयुक्तम्  ॥  २।३७।२६२९
 ॥   

  

न ह्यदत्तां महीं पित्रा भरतः शास्तुमर्हति ।  

त्वयि वा पुत्रवद्वस्तुं यदि जातो महीपतेः  ॥  २।३७।३०  ॥   

यद्यपि त्वं क्षितितलाद्गगनं चोत्पतिष्यसि ।  

पितृवंशचरित्रज्ञः सो ऽन्यथा न करिष्यति  ॥  २।३७।३१  ॥   

अदत्तां प्रीतिपूर्वकमदत्ताम्  ॥  २।३७।३०३१  ॥   

  

तत्त्वया पुत्रगर्द्धिन्या पुत्रस्य कृतमप्रियम् ।  

लोके हि न स विद्येत यो न राममनुव्रतः  ॥  २।३७।३२  ॥   

तदिति । पुत्रगर्द्धिन्या पुत्रविषयस्नेहयुक्तया  ॥  २।३७।३२  ॥   

  

द्रक्ष्यस्यद्यैव कैकेयि पशुव्यालमृगद्विजान् ।  

गच्छतः सह रामेण पादपांश्च तदुन्मुखान्  ॥  २।३७।३३  ॥   

द्रक्ष्यसीति । पादपांश्च तदुन्मुखानिति वृक्षाणां तदुन्मुखत्वं नाम
रामविषयस्नेहासक्तत्वम् । तथोपरिष्टात् स्पष्टी भविष्यति "अपिवृक्षाः
परिम्लानाः सपुष्पाङ्कुरकोरकाः ।" इति  ॥  २।३७।३३  ॥   

  

अथोत्तमान्याभरणानि देवि देहि स्नुषायै व्यपनीय चीरम् ।  

न चीरमस्याः प्रविधीयतेति न्यवारयत्तद्वसनं वसिष्ठः  ॥  २।३७।३४  ॥   

एवं वसिष्ठो भाव्यर्थमुक्त्वा प्रकृतमाह--अथेत्यादि । व्यपनीय निरस्य ।
प्रविधीयत इतीति वक्तव्ये प्रविधीयतेति सन्धिरार्षः  ॥  २।३७।३४  ॥   

  

एकस्य रामस्य वने निवासस्त्वया वृतः केकयराजपुत्रि ।  

विभूषितेयं प्रतिकर्मनित्या वसत्वरण्ये सह राघवेण  ॥  २।३७।३५  ॥   

न प्रविधीयत इत्येतदुपपादयति--एकस्येति । प्रतिकर्मनित्या अलङ्कारनियता ।
नित्यमलङ्करणयोग्येत्यर्थः  ॥  २।३७।३५  ॥   

  

यानैश्च मुख्यैः परिचारकैश्च सुसंवृता गच्छतु राजपुत्री ।  

वस्त्रैश्च सर्वैः सहितैर्विधानैर्नेयं वृता ते वरसम्प्रदाने  ॥  २।३७।३६
 ॥   

यानैरिति । विधानैः भृङ्गाराद्युपकरणैः  ॥  २।३७।३६  ॥   

  

तस्मिंस्तथा जल्पति विप्रमुख्ये गुरौ नृपस्याप्रतिमप्रभावे ।  

नैव स्म सीता विनिवृत्तभावा प्रियस्य भर्तुः प्रतिकारकामा  ॥  २।३७।३७  ॥   

तस्मिन्निति । प्रतिकारकामा प्रतिकारं सदृशकरणं कामयमाना, भर्तृसदृशतया
वनवासकरणमिच्छन्तीत्यर्थः । विनिवृत्तभावा चीरपरिधानाद्विनिवृत्तभावा न
बभूवेति  ॥  २।३७।३७  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे
सप्तत्रिंशः सर्गः  ॥  ३७  ॥   

इति श्रीगोविन्दराज० श्रीरामा० पीता० अयोध्याकाण्ड० सप्तत्रिंशः सर्गः  ॥ 
३७  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/2_ayodhyAkANDam/03-nirgamaH/037_rAmAdibhiH_chIraparidhAnam.md">
<details><summary><h3>शिरोमणी ...{Loading}...</h3></summary>



अमात्यराज्ञोर्वचनश्रवणानन्तरकालिकं रामवृत्तमाह-- महेति । महामात्रवचः
महान् अमात्रः अमात्यो यस्य सुतस्य वचो वचनम् । किञ्च महामात्रस्य वचो
यस्मिन् तदुभयवचनमित्यर्थः । किञ्च महान् सर्वपूज्यो राजा च अमात्रश्च
तयोर्वचः श्रुत्वा विनयज्ञो रामः विनीतवद्विशेषनीतिविशिष्टं वाक्यमभ्यभाषत
 ॥  २।३७।१  ॥   

  

तद्वाक्यमेवाह-- त्यक्तेति । राजन् हे मद्विषयकपरमानुरागविशिष्ट
त्यक्तभोगस्य अस्वीकृतराज्यपालनस्य अत एव त्यक्तसङ्गस्य
परित्यक्तराज्यभोगासक्तेः अत एव सर्वतः मुन्युपभोग्यकृत्स्नेन वने वन्येन
जीवतो मे अनुयात्रेण सेनाद्यनुव्रजनेन किं कार्यं प्रयोजनं न किमपीत्यर्थः
 ॥  २।३७।२  ॥   

  

नन्वनुयात्रमात्रसाहाय्येन किञ्चित्सुखं भवितेत्यत आह-- य इति ।
द्विपश्रेष्ठं कुञ्जरवरं दत्त्वा कक्ष्यायां गजमध्यबन्धनरज्जौ मनः
स्थापयितुं स्नेहं कुरुते कुञ्जरोत्तमं त्यजतस्तस्य पुरुषस्य रज्जुस्नेहेन
किं न किञ्चिदित्यर्थः । "कक्ष्या प्रकोष्ठे हर्म्यादौ काञ्च्यां
मध्येभबन्धने" इत्यमरः  ॥  २।३७।३  ॥   

  

तथेति । तथा ध्वजिन्या सेनया किं न किञ्चित्प्रयोजनमित्यर्थः । अतः सर्वाणि
सैन्यादीनि अनुजानामि ददामि भरतायेति शेषः । अतः मे मह्यं चीराणि
वनवासिधारणयोग्यवस्त्राणि आनयन्तु वस्त्रानयनाधिकारिण इति शेषः  ॥  २।३७।४
 ॥   

  

खनित्रेति । चतुर्दशवर्षाणि वने वासं वसतः कर्तुमिच्छोः मम उभे खनित्रपिटके
खनित्रं वनस्थोपभोग्यमूलादिखननयोग्यकुद्दालविशेषः, पिटका
आहृतफलमूलादिस्थापनयोग्यमञ्जूषाविशेषः, तच्च सा च ते समानयत समानाययत
यूयमधिकारिजनेनेति शेषः । अत एव गच्छत गमयत यूयमधिकारिजनमिति शेषः  ॥ 
२।३७।५  ॥   

  

अथेति । अथ रामवचनश्रवणानन्तरकाले निरपत्रपा निर्निरन्तरमपः पालनाभावो येषु
तान् त्रपते धिक्कारादिना लज्जयति सा किञ्च निर्गतः अपः पालनाभावो येषां ते
निरन्तरं पालनकर्तार इत्यर्थः । तान् त्रपते लज्जयति सा
विलक्षणपालनकर्त्रीत्यर्थः । कैकेयी जनौघे जनसमूहे पश्यति सति चीराणि
स्वयमाहृत्य परिधत्स्वेति राघवमुवाच । एतेन तस्याः पत्यभिप्रायाभिज्ञात्वं
ध्वनितम्  ॥  २।३७।६  ॥   

  

स इति । स रामः ते वनस्थधारणयोग्य चीरे कैकेय्याः प्रतिगृह्य
सूक्ष्मवस्त्रं दुर्ज्ञेयमूल्यकमहावस्त्राणि अवक्षिप्य कैकेयीदत्तचीराणि
अवस्त अधारयत् । चीरे द्विवचनम्
अधोधार्यत्वोर्ध्वधार्यत्वधर्मद्वयाक्रान्तत्वविवक्षया तद्गतद्वित्वारोपात्
उत्तरत्र बहुवचनं तु उद्भूतावयवविवक्षया प्रक्षेपणकर्मीभूतवस्त्रे एकत्वं
तु जात्यभिप्रायेण  ॥  २।३७।७  ॥   

  

लक्ष्मण इति । वसने ऊर्ध्वाधोदेशधारितमहावस्त्राणि विहाय त्यक्त्वा  ॥ 
२।३७।८  ॥   

  

अथेति । आत्मपरिधानार्थं स्वधारणप्रयोजनकं चीरं सम्प्रेक्ष्य आदरादवलोक्य
अत एव कैकेय्याः दत्ते ते कुशचीरे प्रगृह्य अगुरां राहूत्साहसम्पत्तिं
पृषती चन्द्रस्थमृगीव सन्त्रस्ता राक्षसान्सन्त्रासयन्तीव अव्यपत्रपमाणा
लज्जां त्यजन्ती इव शुभलक्षणा दुर्मना जनौदासीन्यदर्शनहेतुकदुर्मनस्त्वेन
प्रतीयमाना जानकी जनकप्रादुर्भूता अश्रुसम्पूर्णनेत्रा धर्मज्ञा
धर्मदर्शिनी कौशेयवासिनी गन्धर्वराजप्रतिमं भर्तारमिदमब्रवीत् ।
श्लोकत्रयमेकान्वयि  ॥  २।३७।९११  ॥   

  

तद्वचनमेवाह-- कथमिति । बध्नन्ति धारयन्ति इति एवमुक्त्वा अकुशला
मुनिवस्त्रधारणविषयककौशल्यरहिता सीता मुहुर्मुहुर्मुमोह  ॥  २।३७।१२  ॥   

  

मोहहेतुकवृत्तमाह-- कृत्वेति । एकं कण्ठे कण्ठप्रदेशे स्कन्धे इत्यर्थः ।
एकं पाणिना आदाय तस्थौ एकमित्युभयान्वयि  ॥  २।३७।१३  ॥   

  

तस्या इति । आगम्य सीतासमीपं प्राप्य कौशेयस्योपरि चीरं बबन्ध परिधापयामास
। एतेन तस्याः कौशेयत्यागस्यौचित्याभावः सूचितः  ॥  २।३७।१४  ॥   

  

राममिति । सीतायाः उत्तमं चीरं बध्नन्तं परिधापयन्तं रामं प्रेक्ष्य
परमायत्ता नार्यः नेत्रजं वारि मुमुचुः । ज्वलिततेजसं राममूचुश्च तेन तासां
प्रीत्यतिशयो ध्वनितः । सीतायाः इति सम्बन्धसामान्ये षष्ठी । सार्धश्लोक
एकान्वयी  ॥  २।३७।१५  ॥   

  

तद्वचनमेवाह-- वत्सेति । इयं मनस्विनी सीता वनवासे वनवासार्थम् एवं भवानिव
वियुक्ता न भवत्विति शेषः । एतेन सीतेहैव संस्थापनीयेति सूचितम् । अर्धं
पृथक्  ॥  २।३७।१६  ॥   

  

इह संस्थापने प्रयोजनं वदन्त्य आहुः-- पितुरिति । विजनं वनं तस्य तव
पत्न्याः अस्याः सीतायाः सफलं परमफलसहितं दर्शनं नो ऽस्माकं तावत्
त्वद्वनवासपर्यन्तं भवतु  ॥  २।३७।१७  ॥   

  

अस्या नयनमयुक्तमिति बोधयन्त्य आहुः-- लक्ष्मणेनेति । इयं सीता वने वस्तुं
नार्हति  ॥  २।३७।१८  ॥   

  

कुर्विति । यद्यपि धर्मनित्यः धर्म एव नित्यो निरन्तरं धार्यो यस्य स त्वं
स्वयमेकाकी स्थातुं नेच्छसि तथापि नो याचनां कुरु । याचनास्वरूपमाह--
भामिनी सीता इदानीमिह तिष्ठतु । हिर्यद्यप्यर्थे । एतेन रामेच्छान्यथा न
भवतीत्यंशस्य तासां विस्मृतिः सूचिता तेन प्रीतेरतिशयो ध्वनितः  ॥  २।३७।१९
 ॥   

  

तासामिति । तुल्यशीलया रामसमानशीलयुक्तया सीतया प्रार्थित इति शेषः ।
दशरथात्मजो रामः चीरं बबन्ध बन्धनानुकूलव्यापारं चकार । सीतया प्रार्थित
इत्यनेन सह गमने प्रतिबन्धः कैश्चिन्न कार्य इति सीताभिप्रायो व्यक्तः  ॥ 
२।३७।२०  ॥   

  

चीरे इति । तया सीतया गृहीते चीरे समीक्ष्य सीतां कैकेयीं च निवार्य
मत्कथनसमये भवतीभ्यां किञ्चिन्न वक्तव्यमित्युक्त्वा नृपतेर्गृरुर्वशिष्ठः
वाक्यमब्रवीत्  ॥  २।३७।२१  ॥   

  

तद्वाक्यमेवाह-- अतीति । अतिप्रवृत्ते अति प्रवृत्तिहेतुभूते अत एव
दुर्मेधे हे कैकेयि कुलपांसिनि कैकेय्याः केकयराजापत्यानि संत्यस्मिन् इति
कैकेयि तदेव कुलमिति कर्मधारयः तस्य पांसिनी तत्सम्बोधनं हे मन्थरे
इत्यर्थः । राजानं वञ्चयित्वा अकालकवरयाच्ञानुमत्या संवञ्च्य विद्यमाना
त्वं राजानं प्रमाणे प्रामाणिके पथि किं नावतिष्ठसि स्थापयिष्यसि
अन्तर्भावितणिजर्थः । तु किमर्थे  ॥  २।३७।२२  ॥   

  

ननु कः प्रामाणिकः पन्था इत्यत आह-- नेति । हे शीलवर्जिते सीतया वनं न
गन्तव्यमिदमेव राजानं बोधयेति तात्पर्यम् । नन्वत्रास्याः किं
प्रयोजनमित्यत आह-- प्रकृतमुचितकाले राज्ञा प्रापितं रामस्यासनं सीता
अनुष्ठास्यति  ॥  २।३७।२३  ॥   

  

तत्र हेतुं वदन्नाह-- आत्मेति । दारसङ्ग्रहवर्तिनां गृहस्थानामित्यर्थः ।
दाराः पत्नी आत्मा आर्धाङ्गमित्यर्थः । इति हेतोः रामस्यात्मा इयं सीता
मेदिनीं पृथ्वीं पालयिष्यति  ॥  २।३७।२४  ॥   

  

सहयाने दोषमाह-- अथेति । रामेण सङ्गता संयुक्ता  ॥  २।३७।२५  ॥   

  

अन्तपाला इति । अन्तपालाः अन्तःपुररक्षकाः सहोपजीव्य उपजीव्येन धनेन सहितं
राष्ट्रं राष्ट्रस्थो जनः पुरमयोध्यां च अत्र पुरशब्दो न भाक्तः पूर्वपद्ये
तस्योक्तत्वात् । तेनायोध्यायाः चेतनात्वं व्यक्तम्  ॥  २।३७।२६  ॥   

  

भरत इति । काकुत्स्थं रामं भरत इति कौशल्याकेकय्यादीनामप्युपलक्षकम् । अत
एव तद्विषये न किञ्चिदुक्तम् । एतेन भरतः पालयितेत्याशा न कर्तव्येति
सूचितम्  ॥  २।३७।२७  ॥   

  

तत इति । पादपैः वृक्षैः सह एका त्वं शाधि शिक्षय  ॥  २।३७।२८  ॥   

  

नेति । यत्र यस्मिन् स्थले  ॥  २।३७।२९  ॥   

  

नहीति । पित्रा अदत्तां महीं शास्तुम् त्वयि त्वत्समीपे वस्तुं वा पुत्रवत्
पुत्रधर्मज्ञानवान् भरतः नेच्छति तत्र हेतुः यत् यतः महीपतेः
निखिलपृथ्वीनियन्तुः जातः अतिधर्मात्मपुत्रत्वादन्याय्यं न कर्तेति भावः ।
वदो ज्ञानार्थकत्वं तु भासनोपसम्भाषेति सूत्रे प्रसिद्धम् इ इतयव्ययम्  ॥ 
२।३७।३०  ॥   

  

नन्वतीव बुद्धिमतीत्वात् भरतेन राज्यं कारयितास्म्येवेत्यत आह-- यद्यपीति ।
सः भरतः अन्यथा विधिविरुद्धं न करिष्यति  ॥  २।३७।३१  ॥   

  

ननु मया तु हितानुष्ठानमेव कृतं तद्भरतो जानातु न वेत्यत आह-- तत्त्वयेति ।
पुत्रगर्धिन्या पुत्रसदृशभरतहिताभिकाङ्क्षायुक्तया तत्त्वया यथार्थवक्त्र्य
त्वया पुत्रस्य पुत्रसदृशस्य भरतस्य अप्रियं कृतम् । तत्र हेतुः यो रामं
नानुव्रतः स लोके कस्मिंश्चिद्भुवने नैव विद्यते । एतेन रामसेवामन्तरा भरतो
राज्यं नाभिकाङ्क्षतीति सूचितम् । तेन सीतास्थितिप्रयत्नं कुर्विति
व्यञ्जितम्  ॥  २।३७।३२  ॥   

  

ननु रामेण सह सकलजनगमनं न सम्भवतीत्यत आह-- द्रक्ष्यसे इति । हे कैकेयि
केकयीसम्बन्धिनि तस्येदमित्यणि ङीप् । रामेण सह गच्छतः पश्वादीन्
तदुन्मुखान् रामसहगमनमतीन् पादपांश्चाद्यैव द्रक्ष्यसे
पादपांश्चेत्यनेनायोध्यातरूणां चेतनत्वं व्यक्तम्  ॥  २।३७।३३  ॥   

  

तात्कालिककर्तव्यमुपदिशन्नाह-- अथेति । देवि हे स्वविजयेच्छावति अत
उक्तहेतोः चीरं व्यपनीय दूरीकृत्य स्नुषायै सीतायै उत्तमान्याभरणानि देहि ।
तत्र हेतुः अस्या चीरं न प्रविधीयते इति अनेन प्रकारेण वसनं चीरं वशिष्ठो
न्यवारयत् प्रविधीयतेतीत्यत्र सन्धिस्तु "नमुने" इत्यत्र योगविभागेन
क्वचित्त्रिपाद्याः असिद्धत्वाभावज्ञापनात् आर्षत्वाद्वा  ॥  २।३७।३४  ॥   

  

निवारणे मन्थराया असामर्थ्यं ज्ञात्वा केकयीं प्रत्याह-- एकस्येति । हे
केकयराजपुत्रि एकस्य रामस्यैव वने निवासः त्वया वृत्तः तेन सीतागमनं
निवारयेति सूचितम् । तस्या अपि गमननिवारणे असामर्थ्यं ज्ञात्वा आह--
प्रतिकर्म रामसम्बन्धिनी सर्वक्रिया तत्र नित्या नित्यसम्बन्धवती
रामक्रियानिर्वाहिकेत्यर्थः । सा इयं सीता  

राघवेण सह विभूषिता सती अरण्ये वसतु  ॥  २।३७।३५  ॥   

  

यानैरिति । मुख्यैः श्रेष्ठैः यानैः रथादिभिः परिचारकैः भृत्यवर्गैः
सर्वैर्वस्त्रैश्च सहितैः हितकारकैः विधानैरुपकरणैश्च संवृता युक्ता
राजपुत्री गच्छतु तत्र हेतुः वरसम्प्रदाने वरयाचनसमये इयं
चीराद्युपकरणसहिता न वृता याचितवतीत्यर्थः । वनगमनायेति शेषः । एतेनास्याः
अलङ्कारविशिष्टात्वे न तव क्षतिरिति ध्वनितम्  ॥  २।३७।३६  ॥   

  

तस्मिन्निति । अप्रतिमप्रभावे तस्मिन् नृपस्य गुरौ जल्पति कथयति सति भर्तुः
प्रतिकारकामा भर्तृवस्त्रादिसदृशवस्त्रादीच्छावती सीता विनिवृत्तभावा
विनिवृत्तचीरधारणाभिप्राया नैवाभवदिति शेषः  ॥  २।३७।३७  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
सप्तत्रिंशः सर्गः  ॥  २।३७  ॥   

  

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/2_ayodhyAkANDam/03-nirgamaH/037_rAmAdibhiH_chIraparidhAnam.md">
<details><summary><h3>तिलकम् ...{Loading}...</h3></summary>



रामो धीरोदात्तत्वेन कैकेयीपरितोषायाह महामात्रेति । महामात्रः सिद्धार्थः
विनीतवद्विनीतः सन्  ॥  २।३७।१  ॥   

  

अनुयात्रेणानुयात्रावता सैन्येन त्यक्तसङ्गस्य सर्वतः "असङ्गो ह्ययमात्मा"
इति शुतेः  ॥  २।३७।२  ॥   

  

असंगतं चेदं ससैन्यस्य वनगमनमित्याह यो हीति । कक्ष्या गजमध्यबन्धनरज्जुः
 ॥  २।३७।३  ॥   

  

ध्वजिन्या कक्ष्यातुल्यया अनुजानामि मातृप्रीतये भरताय ददामि चीराणि
वनोपयुक्तवासांस्यानयन्तु कैकेयीदास्यः  ॥  २।३७।४  ॥   

  

चतुर्दशवर्षाणि वने वसतो मम फलाद्यानयनसाधने उभे खनित्रपिटके भो
कैकेयीदास्यः समानयत गच्छत शीघ्रं तदानयनायेति शेषः  ॥  २।३७।५  ॥   

  

एतत्पर्यन्तं मन्थराप्रेरितं सिद्धं कृत्वा
ब्राह्मणशापप्राप्तलोकासूयाविषयत्वसंपादकं कर्म  

कैकेय्यारभते अथेति । स च शापो ऽध्यात्मरामायणे स्पष्टः  ॥  २।३७।६  ॥   

  

स रामः चीरे अन्तरीयोत्तरीयरूपे अवक्षिप्य परित्यज्य अवस्त धृतवान् "वस
आच्छादाने"  ॥  २।३७।७,८  ॥   

  

अथात्मनः परिधानार्थं तया दत्तं चीरं सीता संप्रेक्ष्य वागुरां संप्रेक्ष्य
पृषती मृहीव संत्रस्ता सेवाभूत्  ॥  २।३७।९  ॥   

  

व्यपत्रपमाणेव लज्जमानेव कैकेय्याः सकाशात्ते कुशचीरे प्रगृह्य
भर्तुरीदृश्यवस्थेति सुतरां दुर्मना इव  ॥  २।३७।१०  ॥   

  

अत एवाश्रुपूर्णनेत्रा  ॥  २।३७।११  ॥   

  

अकुशलापरिचयाच्चीरबन्धने ऽनिपुणा मुमोह बन्धनस्थलनिश्चयं न प्रापेव  ॥ 
२।३७।१२  ॥   

  

कृत्वा कण्टे अनेनेदृश्यां राजकुमार्यामस्या ईदृशो व्यवहार इति कैकेय्यां
तत्रत्यजनस्यात्यन्तमसूया सूचिता  ॥  २।३७।१३  ॥   

  

कौशेयस्योपरीति तस्याः कौशेयत्यागप्रसक्त्यभावात्  ॥  २।३७।१४  ॥   

  

सीतायाश्चीरं बध्नन्तमुत्तमं रामं संप्रेक्ष्येत्यन्वयः  ॥  २।३७।१५  ॥   

  

परमायत्ताः परमखिन्नाः "यत्तः खेदोपस्करयोः" एवं त्वद्वदियं नियुक्ता न  ॥ 
२।३७।१६  ॥   

  

विजनं वनं गतस्य यावदागमनं तावदस्या दर्शनं नो ऽस्तु तेन च नो जीवनं सफलं
भवतु  ॥  २।३७।१७,१८  ॥   

  

तिष्ठतु अत्रैवेति शेषः हि यद्यपि धर्मनित्यस्त्वमिदानीं स्वयं स्थातुं
नेच्छसि तथापीयं तिष्ठतु  ॥  २।३७।१९  ॥   

  

तुल्यशीलयानङ्गीकृतनगरस्थित्या सीतया प्रेरितः संश्चीरं बबन्धेत्यन्वयः  ॥ 
२।३७।२०  ॥   

  

चीरे गृहीते समीक्ष्येति शेषः । "सबाष्पः" इति पाठे पाठान्तरं तु सम्यगेव
 ॥  २।३७।२१  ॥   

  

अतिप्रवृत्ते मर्यादातिक्रमेण प्रवृत्ते यावद्वरस्तावत्प्रमाणे नावतिष्ठसि
कुतः अस्या वनगमनस्य त्वयावृतत्वादिति भावः । "सप्रमाणेव" इति  

पाठस्तद्व्याख्यानं च न प्रकृतोपयोगीति चिन्त्यम्  ॥  २।३७।२२  ॥   

  

अत एव न गन्तव्यमिति । रामस्य प्रकृतं प्रस्तुतमासनं
सीतानुष्ठास्यत्यधिष्ठास्यति राज्यं करिष्यति यावद्रामागमनमित्यर्थः  ॥ 
२।३७।२३  ॥   

  

ननु स्त्रियाः कथं राज्याधिष्ठानमत आह आत्मा हीति । दारसंग्रहवर्तिनां
गृहस्थानां सर्वेषामात्मा दाराः "अर्धो वा एष आत्मनो यत्पत्नी" इति श्रुतेः
। अनेन स्त्रीपुरुषोपाध्योः परस्परावयवमेलनं सूचितम् । अत एव लोके ऽपि
सर्वतस्तयोः परस्परप्रियत्वं दृश्यते  ॥  २।३७।२४  ॥   

  

अथ यास्यति त्वन्निर्बन्धादिति शेषः । वयं मदाद्या ब्राह्मणाः अत्र यत्र
रामो ऽत्र स्थातुमेनमनुगमिष्यामः  ॥  २।३७।२५  ॥   

  

अन्तपालाः शुद्धान्तरक्षकाः राष्ट्रन्तस्तितदण्डनायका इत्यन्ये उपजीव्यं
जीवनसाधनं धनं तेन सहितं राष्ट्रं सपरिच्छदं दासीदासादिसहितं पुरं च
यास्यति  ॥  २।३७।२६  ॥   

  

भरतश्च पूर्वजमनुवत्स्यति तत्सदृशावस्थयैव स्थास्यति दशरथजातस्य
तत्स्वभावताया एवौचित्यमिति भावः  ॥  २।३७।२७  ॥   

  

पादपैः सहेत्यनेनाटवीभूतामिति द्योत्यते  ॥  २।३७।२८,२९  ॥   

  

सर्वथैव तव भरतराज्यप्रयासो व्यर्थ इत्याह नहीति । अदत्तां
प्रीतिपूर्वमदत्तां किंतु त्वन्निर्बन्धनेन दत्तां त्वयि वा
परम्पराप्राप्तधर्मनाशिकायमतः परं पुत्रवद्वस्तुं नार्हति । कुतस्तत्राह  

यदीति । महीपतेर्दशरथाज्जातो यदि "पितृ़न्समनुजायन्ते नराः"  

इति न्यायादित्याशयः । यदीत्यसंदेहे संदिग्धवचनम् "वेदाश्चेत्प्रमाणम्"
इतिवत्, यद्वा कैकेय्या धिक्कारान्तरमिदम्  ॥  २।३७।३०  ॥   

  

पितृवंशचरित्रं ज्येष्ठे विद्यमाने कनिष्ठस्य राज्यानर्हत्वरूपं तज्ज्ञः  ॥ 
२।३७।३१ ॥   

  

पुत्रगर्धिन्या पुत्रराज्याभिलाषवत्या लोके स न विद्येत तत्सत्ता न
संभाविता यो रामं नानुव्रतः  ॥  २।३७।३२  ॥   

  

तत्र प्रत्यक्षं मानमाह द्रक्ष्यसीति । पादपांश्चेति किमु वक्तव्यं
मनुष्यानिति शेषः  ॥  २।३७।३३  ॥   

  

एवं वसिष्ठो भाव्यर्थजातमुक्त्वा प्रकृतमनुष्ठेयमुपदिशति अथेति । प्रविधीयत
इति च्छेदः इकारलोप आर्षः दातुं युज्यत इत्यर्थः । इत्युक्त्वा तद्वसनं
परिधानं न्यवारयत् जानक्या इति शेषः  ॥  २।३७।३४  ॥   

  

दानयोग्यत्वमुपपादयति एकस्येति । प्रतिकर्म प्रसाधनव्यापारः स नित्यं
यस्याः सा अत एव विभूषिता वसत्वरण्ये स्वभर्तृशुश्रूषार्थम्  ॥  २।३७।३५
 ॥   

  

विधानैरुपकरणैः  ॥  २।३७।३६  ॥   

  

तस्मिन् गुरौ तथा जल्पत्यपि भर्तुः प्रतिकारकामा
वेषादिभिस्तदवस्थासदृशावस्थासंपादनकामा सती चीरपरिग्रहाद्विनिवृत्तभावा नैव
बभूव स्म  ॥  २।३७।३७  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे सप्तत्रिंशः सर्गः  ॥  २।३७  ॥   

  

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/2_ayodhyAkANDam/03-nirgamaH/037_rAmAdibhiH_chIraparidhAnam.md">
<details><summary><h3>द्राविडपाठः ...{Loading}...</h3></summary>



  
महामात्रवचः श्रुत्वा रामो दशरथं तदा।  
अभ्यभाषत वाक्यं तु विनयज्ञो विनीतवत् ॥ 2.37.1 ॥   
त्यक्तभोगस्य मे राजन् वने वन्येन जीवतः।  
किं कार्यमनुयात्रेण त्यक्तसङ्गस्य सर्वतः ॥ 2.37.2 ॥   
यो हि दत्त्वा गजश्रेष्ठं कक्ष्यायां कुरुते मनः।  
रज्जुस्नेहेन किं तस्य त्यजतः कुञ्जरोत्तमम् ॥ 2.37.3 ॥   
तथा मम सतां श्रेष्ठ किं ध्वजिन्या जगत्पते।  
सर्वाण्येवानुजानामि चीराण्येवानयन्तु मे ॥ 2.37.4 ॥   
खनित्रपिटके चोभे समानयत गच्छत।  
चतुर्दश वने वासं वर्षाणि वसतो मम ॥ 2.37.5 ॥   
अथ चीराणि कैकेयी स्वयमाहृत्य राघवम्।  
उवाच परिधत्स्वेति जनौघे निरपत्रपा ॥ 2.37.6 ॥   
स चीरे पुरुषव्याघ्रः कैकेय्याः प्रतिगृह्य ते।  
सूक्ष्मवस्त्रमवक्षिप्य मुनिवस्त्राण्यवस्तह ॥ 2.37.7 ॥   
लक्ष्मणश्चापि तत्रैव विहाय वसने शुभे।  
तापसाच्छादने चैव जग्राह पितुरग्रतः ॥ 2.37.8 ॥   
अथात्मपरिधानार्थं सीता कौशेयवासिनी।  
समीक्ष्य चीरं सन्त्रस्ता पृषती वागुरामिव ॥ 2.37.9 ॥   
सा व्यपत्रपमाणेव प्रगृह्य च सुदुर्मनाः।  
कैकेयीकुशचीरे ते जानकी शुभलक्षणा ॥ 2.37.10 ॥   
अश्रुसम्पूर्णनेत्रा च धर्मज्ञा धर्मदर्शिनी।  
गन्धर्वराजप्रतिमं भर्त्तारमिदमब्रवीत् ॥ 2.37.11 ॥   
कथं नु चीरं बध्नन्ति मुनयो वनवासिनः।  
इति ह्यकुशला सीता सा मुमोह मुहुर्मुहुः ॥ 2.37.12 ॥   
कृत्वा कण्ठे च सा चीरमेकमादाय पाणिना।  
तस्थौ ह्यकुशला तत्र व्रीडिता जनकात्मजा ॥ 2.37.13 ॥   
तस्यास्तत् क्षिप्रमागम्य रामो धर्मभृतां वरः।  
चीरं बबन्ध सीतायाः कौशेयस्योपरि स्वयम् ॥ 2.37.14 ॥   
रामं प्रेक्ष्य तु सीताया बध्नन्तं चीरमुत्तमम्।  
अन्तःपुरगता नार्यो मुमुचुर्वारि नेत्रजम् ॥ 2.37.15 ॥   
ऊचुश्च परमायस्ता रामं ज्वलिततेजसम्।  
वत्स नैवं नियुक्तेयं वनवासे मनस्विनी ॥ 2.37.16 ॥   
पितुर्वाक्यानुरोधेन गतस्य विजनं वनम्।  
तावद्दर्शनमस्यां नः सफलं भवतु प्रभो ॥ 2.37.17 ॥   
लक्ष्मणेन सहायेन वनं गच्छस्व पुत्रक।  
नेयमर्हति कल्याणी वस्तुं तापसवद्वने ॥ 2.37.18 ॥   
कुरु नो याचनां पुत्र सीता तिष्ठतु भामिनी।  
धर्मनित्यः स्वयं स्थातुं न हीदानीं त्वमिच्छसि ॥ 2.37.19 ॥   
तासामेवंविधा वाचः शृण्वन् दशरथात्मजः।  
बबन्धैव तदा चीरं सीतया तुल्यशीलया ॥ 2.37.20 ॥   
चीरे गृहीते तु तया समीक्ष्य नृपतेर्गुरुः।  
निवार्य सीतां कैकेयीं वसिष्ठो वाक्यमब्रवीत् ॥ 2.37.21 ॥   
अतिप्रवृत्ते दुर्मेधे कैकेयि कुलपांसनि।  
वञ्चयित्वा च राजानं न प्रमाणेऽवतिष्ठसे ॥ 2.37.22 ॥   
न गन्तव्यं वनं देव्या सीतया शीलवर्जिते।  
अनुष्ठास्यति रामस्य सीता प्रकृतमासनम् ॥ 2.37.23 ॥   
आत्मा हि दाराः सर्वेषां दारसङ्ग्रहवर्तिनाम्।  
आत्मेयमिति रामस्य पालयिष्यति मेदिनीम् ॥ 2.37.24 ॥   
अथ यास्यति वैदेही वनं रामेण सङ्गता।  
वयमप्यनुयास्यामः पुरं चेदं गमिष्यति ॥ 2.37.25 ॥   
अन्तपालाश्च यास्यन्ति सदारो यत्र राघवः।  
सहोपजीव्यं राष्ट्रं च पुरं च सपरिच्छदम् ॥ 2.37.26 ॥   
भरतश्च सशत्रुघ्नः चीरवासा वनेचरः।  
वने वसन्तं काकुत्स्थमनुवत्स्यति पूर्वजम् ॥ 2.37.27 ॥   
ततः शून्यां गतजनां वसुधां पादपैः सह।  
त्वमेका शाधि दुर्वृत्ता प्रजानामहिते स्थिता ॥ 2.37.28 ॥   
न हि तद्भविता राष्ट्रं यत्र रामो न भूपतिः।  
तद्वनं भविता राष्ट्रं यत्र रामो निवत्स्यति ॥ 2.37.29 ॥   
न ह्यदत्तां महीं पित्रा भरतः शास्तुमर्हति।  
त्वयि वा पुत्रवद्वस्तुं यदि जातो महीपतेः ॥ 2.37.30 ॥   
यद्यपि त्वं क्षितितलाद्गगनं चोत्पतिष्यसि।  
पितृवंशचरित्रज्ञः सोऽन्यथा न करिष्यति ॥ 2.37.31 ॥   
तत्त्वया पुत्रगर्द्धिन्या पुत्रस्य कृतमप्रियम्।  
लोके हि न स विद्येत यो न राममनुव्रतः ॥ 2.37.32 ॥   
द्रक्ष्यस्यद्यैव कैकेयि पशुव्यालमृगद्विजान्।  
गच्छतः सह रामेण पादपांश्च तदुन्मुखान् ॥ 2.37.33 ॥   
अथोत्तमान्याभरणानि देवि देहि स्नुषायै व्यपनीय चीरम्।  
न चीरमस्याः प्रविधीयतेति न्यवारयत्तद्वसनं वसिष्ठः ॥ 2.37.34 ॥   
एकस्य रामस्य वने निवासस्त्वया वृतः केकयराजपुत्रि।  
विभूषितेयं प्रतिकर्मनित्या वसत्वरण्ये सह राघवेण ॥ 2.37.35 ॥   
यानैश्च मुख्यैः परिचारकैश्च सुसंवृता गच्छतु राजपुत्री।  
वस्त्रैश्च सर्वैः सहितैर्विधानैर्नेयं वृता ते वरसम्प्रदाने ॥ 2.37.36 ॥   
तस्मिंस्तथा जल्पति विप्रमुख्ये गुरौ नृपस्याप्रतिमप्रभावे।  
नैव स्म सीता विनिवृत्तभावा प्रियस्य भर्तुः प्रतिकारकामा ॥ 2.37.37 ॥   

</details>
</div>
