+++
title = "०३५ तारया लक्ष्मणसान्त्वनम्"
title_english = "035 Tara appeases Lakshmana"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_4/Kanda_4_KSK-035-Tharaya_Lakshmana_Santhvanam.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/4_kiShkindhAkANDam/03-sugrIva-bodhanam/035_tArayA_laxmaNasAntvanam.md">
<details><summary><h3>IITK ...{Loading}...</h3></summary>

Tara consoles Lakshmana -- gives reasons for the delay in action --
Tara's request pacifies Lakshmana -- Sugriva commands the army.



#### श्लोकः
##### मूलम्
तथा ब्रुवाणं सौमित्रिं प्रदीप्तमिव तेजसा।  
अब्रवील्लक्ष्मणं तारा ताराधिपनिभानना॥4.35.1॥

##### शब्दार्थः
तथा that way, ब्रुवाणम् when he spoke, तेजसा with brilliance, प्रदीप्तमिव as if glowing, सौमित्रिम् to Saumitri, लक्ष्मणम् to Lakshmana, ताराधिपनिभानना a lady with a Moonlike face, तारा Tara, अब्रवीत् said.

##### आङ्ग्लानुवादः
While Lakshmana, the son of Sumitra, was glowing like fire with his brilliance, thus spoke the moonfaced Taraः



#### श्लोकः
##### मूलम्
नैवं लक्ष्मण वक्तव्यो नायं परुषमर्हति।  
हरीणामीश्वरश्श्रोतुं तव वक्त्राद्विशेषतः॥4.35.2॥

##### शब्दार्थः
लक्ष्मण Lakshmana, अयम् this, हरीणामीश्वरः king of vanaras, एवम् in that way, न वक्तव्यः not speak, विशेषतः specially, तव your, वक्त्रात् your words, परुषम् harsh, श्रोतुम् to listen, नार्हति not deserve.

##### आङ्ग्लानुवादः
'O Lakshmana you, in particular, should not speak to the king of vanaras in that manner. He does not deserve to hear from your mouth words which are harsh.



#### श्लोकः
##### मूलम्
नैवाकृतज्ञस्सुग्रीवो न शठो नापि दारुणः।  
नैवानृतकथो वीर न जिह्मश्च कपीश्वरः॥4.35.3॥

##### शब्दार्थः
वीर O hero, कपीश्वरः king of monkeys, सुग्रीवः Sugriva, अकृतज्ञः ungrateful, न not, शठः deceitful, न not, अपि even, न not, अनृतकथः one who tells a lie, नैव nor, जिह्मः च and crooked, न not.

##### आङ्ग्लानुवादः
'O hero Sugriva, king of monkeys, is not ungrateful or deceitful, He is neither crooked nor false.



#### श्लोकः
##### मूलम्
उपकारं कृतं वीरो नाप्ययं विस्मृतः कपिः।  
रामेण वीर सुग्रीवो यदन्यैर्दुष्करं रणे॥4.35.4॥

##### शब्दार्थः
वीर hero, कपिः monkey, अयं सुग्रीवः this Sugriva, रणे in war, यत् such, अन्यैः by others, दुष्करम् difficult, रामेण by Rama, कृतम् has been done, उपकारम् help, न विस्मृतः अपि and not forget.

##### आङ्ग्लानुवादः
'O hero this warrior Sugriva has not forgotten the help rendered by Rama in combat which was difficult (to win).



#### श्लोकः
##### मूलम्
रामप्रसादात्कीर्तिञ्च कपिराज्यं च शाश्वतम्।  
प्राप्तवानिह सुग्रीवो रुमां मां च परन्तप ॥4.35.5॥

##### शब्दार्थः
परन्तप O scorcher of enemies, सुग्रीवः Sugriva, इह now, रामप्रसादात् by Rama's grace, कीर्तिं च fame and, शाश्वतम् permanent, कपिराज्यं च kingdom of monkeys, रुमाम् Ruma, मां च and me, प्राप्तवान् attained.

##### आङ्ग्लानुवादः
'O scorcher of enemies it is by Rama's grace that Sugriva has attained fame, the kingdom of monkeys and Ruma and me.



#### श्लोकः
##### मूलम्
सुदुःखं शयितः पूर्वं प्राप्येदं सुखमुत्तमम्।  
प्राप्तकालं न जानीते विश्वामित्रो यथा मुनिः॥4.35.6॥

##### शब्दार्थः
पूर्वम् earlier, सुदुःखं शयितः sleeping unhappily, उत्तमम् best, इदम् this, सुखम् happiness, प्राप्य having obtained, विश्वामित्रः Visvamitra, मुनिः यथा like the sage, प्राप्तकालम् time to attend to his duty, न जानीते I did not know.

##### आङ्ग्लानुवादः
'Sleep did not come to him in deep distress in the past, and now that great happiness  
has come, he does not realize that it is time to act (search for Sita). He behaves like sage Viswamitra.



#### श्लोकः
##### मूलम्
घृताच्यां किल संसक्तो दशवर्षाणि लक्ष्मण।  
अहोऽमन्यत धर्मात्मा विश्वामित्रो महामुनिः॥4.35.7॥

##### शब्दार्थः
लक्ष्मण Lakshmana, धर्मात्मा great self, महामुनिः great sage, विश्वामित्रः Visvamitra, दश ten, वर्षाणि years, घृताच्याम् with an apsara Gritachi, संसक्तः in union, अह one day, अमन्यत thought, किल indeed.

##### आङ्ग्लानुवादः
'O Lakshmana great sage Visvamitra was in union with an apsara Gritachi for ten years and felt it was just one day indeed



#### श्लोकः
##### मूलम्
स हि प्राप्तं न जानीते कालं कालविदां वरः।  
विश्वामित्रो महातेजाः किं पुनर्यः पृथग्जनः॥4.35.8॥

##### शब्दार्थः
कालविदाम् वरः a distinguished person among those who know the value of time, महातेजाः brilliant, सः that, विश्वामित्रः Visvamitra, प्राप्त कालम् right time, न जानीते did not know, यः he who, पृथग्जनः ordinary man, किं पुनः what else.

##### आङ्ग्लानुवादः
'If the brilliant and the most distinguished of those who knew the value of time did not realise the passing of time, what can be said of an ordinary person?



#### श्लोकः
##### मूलम्
देहधर्मं गतस्यास्य परिश्रान्तस्य लक्ष्मण।  
अवितृप्तस्य कामेषु कामं क्षन्तुमिहार्हसि॥4.35.9॥

##### शब्दार्थः
लक्ष्मण O Lakshmana, देहधर्मं गतस्य  attending to physical needs, परिश्रान्तस्य tired person, कामेषु in lust, अवितृप्तस्य finding no satisfaction, अस्य his, कामम् love, इह now, क्षन्तुम् to pardon, अर्हसि should.

##### आङ्ग्लानुवादः
'O Lakshmana you should pardon him since he is not yet satisfied, though tired, with the struggle for the fulfilment of his sensual pleasures.



#### श्लोकः
##### मूलम्
न च रोषवशं तात गन्तुमर्हसि लक्ष्मण।  
निश्चयार्थमविज्ञाय सहसा प्राकृतो यथा॥4.35.10॥

##### शब्दार्थः
तात O dear, लक्ष्मण Lakshmana, निश्चयार्थम् true meaning, अविज्ञाय not knowing, प्राकृतो यथा like an ordinary man, सहसा rashly, रोषवशम् being angry, गन्तुम् to be, न अर्हसि is not proper.

##### आङ्ग्लानुवादः
'O dear Lakshmana not knowing the true intention of Sugriva, it is not proper for you to be rashly angry like an ordinary man.



#### श्लोकः
##### मूलम्
सत्त्वयुक्ता हि पुरुषास्त्वद्विधाः पुरुषर्षभ।  
अविमृश्य न रोषस्य सहसा यान्ति वश्यताम्॥4.35.11॥

##### शब्दार्थः
पुरुषर्षभ O bull among men, सत्त्वयुक्ताः people with right vision, त्वद्विधाः people like you, पुरुषाः men, अविमृश्य not thinking rightly, सहसा rashly, रोषस्य of anger, वश्यताम् to become, न यान्ति do not get.

##### आङ्ग्लानुवादः
'O bull among men men with right vision like you do not become angry instantly without right thinking.



#### श्लोकः
##### मूलम्
प्रसादये त्वां धर्मज्ञ सुग्रीवार्थे समाहिता।  
महान्रोषसमुत्पन्नस् संरम्भस्त्यज्यतामयम्॥4.35.12॥

##### शब्दार्थः
धर्मज्ञ knower of righteousness, समाहिता a wellcomposed woman, सुग्रीवार्थे for the sake of Sugriva, त्वाम् you, प्रसादये I appease you, रोषसमुत्पन्नः arising out of this anger, महान् great, अयम् this, संरम्भः agitation, त्यज्यताम् give up.

##### आङ्ग्लानुवादः
'O Lakshmana, knower of dharma, give up your agitation arising out of great anger. Be composed for the sake of Sugriva.



#### श्लोकः
##### मूलम्
रुमां मां कपि राज्यं च धनधान्यवसूनि च।  
रामप्रियार्थं सुग्रीवस्त्यजेदिति मतिर्मम॥4.35.13॥

##### शब्दार्थः
सुग्रीवः Sugriva, रामप्रियार्थम् for Rama's pleasure, रुमाम् Ruma, मां me, कपिराज्यम् monkey kingdom, धनधान्यवसूनि च wealth, grain and other treasures, त्यजेत् will renounce, इति this is, मम my, मतिः feeling in mind.

##### आङ्ग्लानुवादः
'I feel Sugriva should (is prepared to) renounce the monkeykingdom, wealth, grains and other treasures and even Ruma and me for the pleasure of Rama.



#### श्लोकः
##### मूलम्
समानेष्यति सुग्रीवस् सीतया सह राघवम्।  
शशाङ्कमिव रोहिण्या निहत्वा रावणं रणे॥4.35.14॥

##### शब्दार्थः
सुग्रीवः Sugriva, रणे in war, हत्वा having killed, रावणं Ravana, शशाङ्कम् the Moon, रोहिण्या इव like with Rohini, राघवम् Rama, सीतया सह with Sita, समानेष्यति will make them meet.

##### आङ्ग्लानुवादः
'Killing Ravana in war, Sugriva will restore Sita soon to Rama.Rama will join Sita like Moon joins Rohini.



#### श्लोकः
##### मूलम्
शतकोटिसहस्राणि लङ्कायां किल राक्षसाः।  
आयुतानि च षट्त्रिंशत्सहस्राणि शतानि च॥4.35.15॥

##### शब्दार्थः
लङ्कायाम् at Lanka, राक्षसाः demons, शतकोटिसहस्राणि a hundred thousand crores,   षट्त्रिंशत् thirtysix times, आयुतानि च ten thousandmyriads, सहस्राणि thousands, शतानि च  and hundreds.

##### आङ्ग्लानुवादः
'The number of demons in Lanka is reported to be a hundred thousand crore, three lakh, ninetynine thousand and six hundred. (Noteः Indian tradition has numbers up to eighteen digits. One hundred thousand crores is equal to a 'mahapadma' which has thirteen digits. The number described here is 1000000399600.)



#### श्लोकः
##### मूलम्
अहत्वा तांश्च दुर्धर्षान्राक्षसान्कामरूपिणः।  
न शक्यो रावणो हन्तुं येन सा मैथिली हृता॥4.35.16॥

##### शब्दार्थः
दुर्धर्षान् unassailable, कामरूपिणः who can assume any form at will, तान् them, राक्षसान् demons, अहत्वा without killing, येन by whomsoever, सा she, मैथिली Maithili, हृता stolen, रावणः Ravana, हन्तुम् to kill, न शक्यः not possible.

##### आङ्ग्लानुवादः
'It is not possible to kill Ravana who has stolen Sita without killing those unassailable demons who can assume any form at their will.



#### श्लोकः
##### मूलम्
ते न शक्या रणे हन्तुमसहायेन लक्ष्मण।  
रावणः क्रूरकर्मा च सुग्रीवेण विशेषतः॥4.35.17॥

##### शब्दार्थः
लक्ष्मण O Lakshmana, ते those, क्रूरकर्मा evildoer, रावणः Ravana, असहायेन without any help, रणे in war, हन्तुम् to kill, न शक्याः not possible, सुग्रीवेण by Sugriva, विशेषतः specially.

##### आङ्ग्लानुवादः
'O Lakshmana moreover it is not possible for Sugriva alone to kill the wicked Ravana without the help of the monkeys.



#### श्लोकः
##### मूलम्
एवमाख्यातवान्वाली स ह्यभिज्ञो हरीश्वरः।  
आगमस्तु न मे व्यक्तश्श्रवात्तस्माद्ब्रवीम्यहम्॥4.35.18॥

##### शब्दार्थः
वाली Vali, एवम् in that way, आख्यातवान् gave an account, सः that, हरीश्वरः lord of monkeys, अभिज्ञः हि a well informed person, आगमः source, मे to myself, न व्यक्तः not known, तस्मात् therefore, श्रवात् from what is heard, अहम् I, ब्रवीमि I am speaking.

##### आङ्ग्लानुवादः
Vali, the wellinformed lord of the monkeys, has given an account of the demons. The source of the account is not known to me.Therefore I am speaking from what I have heard.



#### श्लोकः
##### मूलम्
त्वत्सहायनिमित्तं वै प्रेषिता हरिपुङ्गवाः।  
आनेतुं वानरान्युद्धे सुबहून्हरियूधपान्॥4.35.19॥

##### शब्दार्थः
तत् then, युद्धे in war, त्वत् सहायनिमित्तम् for helping you, हरियूधपान् troops of monkeys, सुबहून् in multitudes, वानरान् monkeys, आनेतुम् to bring, हरिपुङ्गवाः leaders of monkeys, प्रेषिताः sent.

##### आङ्ग्लानुवादः
'Monkey chiefs have been sent to bring multitudes of monkey leaders to help you in the battle.



#### श्लोकः
##### मूलम्
तांश्च प्रतीक्षमाणोऽयं विक्रान्तात्सुमहाबलान्।  
राघवस्यार्थसिध्यर्थं न निर्याति हरीश्वरः॥4.35.20॥

##### शब्दार्थः
विक्रान्तां powerful, अयम् this, हरीश्वरः Sugriva, महाबलान् strong, तान् them, राघवस्य for Rama's, अर्थसिध्यर्थम् to accomplish his task, प्रतीक्षमाणः awaiting, न निर्याति not yet started.

##### आङ्ग्लानुवादः
'Sugriva is awaiting the arrival of the powerful and strong vanaras without whose help he cannot accomplish Rama's task.Therefore he has not yet started (the search).



#### श्लोकः
##### मूलम्
कृता तु संस्था सौमित्रे सुग्रीवेण पुरा यथा।  
अद्य तैर्वानरैस्सर्वैरागन्तव्यं महाबलैः॥4.35.21॥

##### शब्दार्थः
सौमित्रे O Suamitri, सुग्रीवेण by Sugriva, पुरा earlier, संस्था promulgated an ordinance, यथा like that, कृता is ordered by, महाबलैः mighty, सर्वैः by all, तैः them, वानरैः by vanaras, अद्य now, आगन्तव्यम् should be reaching.

##### आङ्ग्लानुवादः
'O Lakshmana since Sugriva has already promulgated an ordinance to all the mighty vanaras, they should be all arriving by now.



#### श्लोकः
##### मूलम्
ऋक्षकोटिसहस्राणि गोलाङ्गूलशतानि च।  
अद्य त्वामुपयास्यन्ति जहि कोपमरिन्दम।  
कोट्योऽनेकास्तु काकुत्स्थ कपीनां दीप्ततेजसाम्॥4.35.22॥

##### शब्दार्थः
अरिन्दम subduer of enemies, काकुत्स्थ Lakshmana, अद्य now, ऋक्षकोटिसहस्राणि thousands of crores of bears, गोलाङ्गूलशतानि hundreds of golangulas (monkeys with long tails like those of cows), दीप्ततेजसाम्  of fiery spirit, कपीनाम् of monkeys, अनेकाः many, कोट्यः crores, त्वाम् your, उपयास्यन्ति will attend on you, कोपम् anger, जहि give up.

##### आङ्ग्लानुवादः




#### श्लोकः
##### मूलम्
तव हि मुखमिदं निरीक्ष्य कोपात्  
क्षतजनिभे नयने निरीक्षमाणाः।  
हरिवरवनिता न यान्ति शान्तिं  
प्रथमभयस्य हि शङ्कितास्तु सर्वाः॥4.35.23॥

##### शब्दार्थः
हरिवरवनिताः wives of foremost of monkeys, तव your, इदम् this, मुखम् face, निरीक्ष्य on seeing, कोपात् from anger, क्षतजनिभे resembling blood, नयने eyes, निरीक्षमाणाः looking at the eyes, शान्तिम् peace, न यान्ति not able to, सर्वाः all, प्रथमभयस्य of the earlier fear, शङ्कितास्तु suspecting.

##### आङ्ग्लानुवादः
'Looking at your angry countenance with bloodred eyes, the wives of  the foremost of monkeys are frightened by the possibility of similar danger of the past (of Vali's death) and do not find peace of mind.'  

#### समाप्तिः
 श्रीमद्रामायणे वाल्मीकीय आदिकाव्ये किष्किन्धाकाण्डे पञ्चत्रिंशस्सर्गः॥  
Thus ends the thirtyfifth sarga in Kishkindakanda of the first epic, the Holy Ramayana composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/4_kiShkindhAkANDam/03-sugrIva-bodhanam/035_tArayA_laxmaNasAntvanam.md">
<details><summary><h3>भूषणम् ...{Loading}...</h3></summary>



तथा ब्रुवाणं सौमित्रिं प्रदीप्तमिव तेजसा ।  

अब्रवील्लक्ष्मणं तारा ताराधिपनिभानना  ॥  ४।३५।१  ॥   

अथ पुनस्तारया लक्ष्मणसान्त्वनं पञ्चत्रिंशे तथा ब्रुवाणमित्यादि  ॥  ४।३५।१
 ॥   

  

नैवं लक्ष्मण वक्तव्यो नायं परुषमर्हति ।  

हरीणामीश्वरः श्रोतुं तव वक्त्राद्विषेषतः  ॥  ४।३५।२  ॥   

वक्तव्यः, परुषमिति शेषः  ॥  ४।३५।२  ॥   

  

नैवाकृतज्ञः सुग्रीवो न शठो नापि दारुणः ।  

नैवानृतकथो वीर न जिह्मश्च कपीश्वरः  ॥  ४।३५।३  ॥   

जिह्मः कुटिलः  ॥  ४।३५।३  ॥   

  

उपकारं कृतं वीरो नाप्ययं विस्मृतः कपिः ।  

रामेण वीर सुग्रीवो यदन्यैर्दुष्करं रणे  ॥  ४।३५।४  ॥   

रामप्रसादात्कीर्तिं च कपिराज्यं च शाश्वतम् ।  

प्राप्तवानिह सुग्रीवो रुमां मां च परन्तप  ॥  ४।३५।५  ॥   

सुदुःखं शयितः पूर्वं प्राप्येदं सुखमुत्तमम् ।  

प्राप्तकालं न जानीते विश्वामित्रो यथा मुनिः  ॥  ४।३५।६  ॥   

विस्मृत इति कर्तरि निष्ठा । अन्यैर्दुष्करं तम् उपकारं न विस्मृत इति
योजना  ॥  ४।३५।४६  ॥   

  

घृताच्यां किल संसक्तो दश वर्षाणि लक्ष्मण ।  

अहो ऽमन्यत धर्मात्मा विश्वामित्रो महामुनिः  ॥  ४।३५।७  ॥   

स हि प्राप्तं न जानीते कालं कालविदां वरः ।  

विश्वामित्रो महातेजाः किं पुनर्यः पृथग्जनः  ॥  ४।३५।८  ॥   

विश्वामित्रो घृताच्यामासक्तो दश वर्षाणि अहो ऽमन्यत दिनममन्यत ।
घृताचीशब्देनात्र मेनकैवोच्यते । मेनकासङ्गस्य बालकाण्डे ऽभिधानात्  ॥ 
४।३५।७,८  ॥   

  

देहधर्मं गतस्यास्य परिश्रान्तस्य लक्ष्मण ।  

अवितृप्तस्य कामेषु कामं क्षन्तुमिहार्हसि  ॥  ४।३५।९  ॥   

देहेति । देहधर्मं गतस्य शरीरस्वभावं प्राप्तस्य । कामं कामवर्तनम्  ॥ 
४।३५।९  ॥   

  

न च रोषवशं तात गन्तुमर्हसि लक्ष्मण ।  

निश्चयार्थमविज्ञाय सहसा प्राकृतो यथा  ॥  ४।३५।१०  ॥   

सत्त्वयुक्ता हि पुरुषास्त्वद्विधाः पुरुषर्षभ ।  

अविमृश्य न रोषस्य सहसा यान्ति वश्यताम्  ॥  ४।३५।११  ॥   

अपराधमङ्गीकृत्य सान्त्वयित्वा इदानीं विचार्यमाणे अपराध एव नास्तीत्याह न
चेति निश्चियार्थं निश्चयरूपमर्थम्, सुग्रीवाभिप्रायमिति यावत्  ॥ 
४।३५।१०,११  ॥   

  

प्रसादये त्वां धर्मज्ञ सुग्रीवार्थे समाहिता ।  

महान् रोषसमुत्पन्नः संरम्भस्त्यज्यतामयम्  ॥  ४।३५।१२  ॥   

संरम्भः अभिनिवेशः  ॥  ४।३५।१२  ॥   

  

रुमां मां करिराज्यं च धनधान्यवसूनि च ।  

रामप्रियार्थं सुग्रीवस्त्यजेदिति मतिर्मम  ॥  ४।३५।१३  ॥   

धनधान्येत्यत्र धनशब्दो हस्तिरथाश्वादिपरः । वसुशब्दो रत्नपरः  ॥  ४।३५।१३
 ॥   

  

समानेष्यति सुग्रीवः सीतया सह राघवम् ।  

शशाङ्कमिव रोहिण्या निहत्वा रावणं रणे  ॥  ४।३५।१४  ॥   

शतकोटिसहस्राणि लङ्कायां किल राक्षसाः ।  

अयुतानि च षट्त्रिंशत्सहस्राणि शतानि च  ॥  ४।३५।१५  ॥   

अहत्वा तांश्च दुर्धर्षान् राक्षसान् कामरूपिणः ।  

न शक्यो रावणो हन्तुं येन सा मैथिली हृता  ॥  ४।३५।१६  ॥   

समानेष्यतीति । समानेष्यति घटयिष्याति । निहत्वेत्यत्र ल्पबभाव आर्षः  ॥ 
४।३५।१४१६  ॥   

  

ते न शक्या रणे हन्तुमसहायेन लक्ष्मण ।  

रावणः क्रूरकर्मा च सुग्रीवेण विशेषतः  ॥  ४।३५।१७  ॥   

ते न शक्या इति च्छेदः । ते राक्षसाः हन्तुं न शक्याः । रावणो
विशेषेणासहायेन सुग्रीवेण हन्तुं न शक्यः  ॥  ४।३५।१७  ॥   

  

एवमाख्यातवान् वाली स ह्यभिज्ञो हरीश्वरः ।  

आगमस्तु न मे व्यक्तः श्रवात्तस्माद् ब्रवीम्यहम्  ॥  ४।३५।१८  ॥   

त्वत्सहायनिमित्तं वै प्रेषिता हरिपुङ्गवाः ।  

आनेतुं वानरान् युद्धे सुबहून् हरियूथपान्  ॥  ४।३५।१९  ॥   

तांश्च प्रतीक्षमाणो ऽयं विक्रान्तान् सुमहाबलान् ।  

राघवस्यार्थसिद्ध्यर्थं न निर्याति हरीश्वरः  ॥  ४।३५।२०  ॥   

तर्हि रावणवृत्तान्तः सर्वो ऽप्याख्यायतामित्यत्राह एवमिति । आगमः
स्वयमवगमः । श्रवात् श्रवणात् । अत्र सुग्रीवेण यद्धाय निर्गमकाले तारया
अङ्गदोक्तरामसुग्रीवसख्यकरणे अभिहिते एतादृशो रावणः, सुग्रीवो दुर्बलः, तं
कथं रामो ऽवलम्बत इति वालिनोक्तमिति ज्ञेयम्  ॥  ४।३५।१८२०  ॥   

  

कृता ऽत्र संस्था सौमित्रे सुग्रीवेण यथा पुरा ।  

अद्य तैर्वानरैः सर्वैरागन्तव्यं महाबलैः  ॥  ४।३५।२१  ॥   

ऋक्षकोटिसहस्राणि गोलाङ्गूलशतानि च ।  

अद्य त्वामुपयास्यन्ति जहि कोपमरिन्दम ।  

कोट्यो ऽनेकास्तु काकुत्स्थ कपीनां दीप्ततेजसाम्  ॥  ४।३५।२२  ॥   

कृतेति । अत्र सीतान्वेषणकार्यविषये सुग्रीवेण पुरा त्वदागमनात्पूर्वमेव
संस्था व्यवस्था, त्रिपञ्चरात्रादूर्ध्वं नागन्तव्यमित्येवंरूपा यथा येन
प्रकारेण कृता तथा अद्य अस्मिन् दिने तैरागन्तव्यम्  ॥  ४।३५।२१,२२  ॥   

  

तव हि मुखमिदं निरीक्ष्य कोपात् क्षतजनिभे नयने निरीक्षमाणाः ।  

हरिवरवनिता न यान्ति शान्तिं प्रथमभयस्य हि शङ्किताः स्म सर्वाः  ॥  ४।३५।२३
 ॥   

इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे
पञ्चत्रिंशः सर्गः  ॥  ३५  ॥   

तव हीति । हिशब्दः पादपूरणे । सर्वाः हरिवरवनिताः तवेदं मुखं निरीक्ष्य
प्रथमभयस्य शङ्किताः वालिवधजनितभयशङ्किताः सत्यः । रोषाद्धेतोः । क्षतजसमे
नयने निरीक्षमाणाः शान्तिं न यान्ति हि न यान्त्येव । प्रथमभयस्य शङ्किता
इति कर्मणि षष्ठी । "न लोकाव्यय " इत्यादिना षष्ठीप्रतिषेधे ऽपि तत्प्रयोग
आर्षः  ॥  ४।३५।२३  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने पञ्चत्रिंशः सर्गः  ॥  ३५  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/4_kiShkindhAkANDam/03-sugrIva-bodhanam/035_tArayA_laxmaNasAntvanam.md">
<details><summary><h3>शिरोमणी ...{Loading}...</h3></summary>



लक्ष्मणवचनश्रवणानन्तरकालिकं तारावचनमाह तथेत्यादिभिः । ताराधिपनिभानना
चन्द्रमुखसदृशमुखी तारा लक्ष्मणमब्रवीत्  ॥  ४।३५।१  ॥   

  

तद्वचनाकारमाह नेति । हे लक्ष्मण हरीणामीश्वरो ऽयं सुग्रीवः विशेषतो
महतस्तव वक्रात् परुषं वचः श्रोतुं नार्हति अतः एवं वचो भवता हरीश्वरो न
वक्तव्यः  ॥  ४।३५।२  ॥   

  

नन्वस्य गुणाः एव उच्यन्ते न किंचिदपूर्वमित्यत आह नेति । सुग्रीवः
अकृतज्ञत्वादिविशिष्टो न  ॥  ४।३५।३  ॥   

  

उपकारमिति । अन्यैर्दुष्करं रामेण कृतमुपकारं यत् प्रत्युपकारविषयकयत्नवान्
सुग्रीवः न विस्मृतः । कर्तरि निष्ठा  ॥  ४।३५।४  ॥   

  

रामेति । रामप्रसादात् रामानुग्रहात् सुग्रीवः कीर्त्यादि प्राप्तवान्  ॥ 
४।३५।५  ॥   

  

ननु विस्मृत्यभावे कथं कालातिक्रम इत्यत आह सुदुःखमिति । पूर्वं सुदुःखं
शयितः सुग्रीवः इदमुत्तमं सुखं प्राप्य विश्वामित्रो मुनिरिव प्राप्तकालं न
जानीते अजानात्  ॥  ४।३५।६  ॥   

  

विश्वामित्रस्य कालविस्मृतिमुपपादयति घृताच्यामिति । घृताच्यां
तदभिधाप्सरस्सु संसक्तो महामुनिर्विश्वामित्रः दशवर्षाणि अहः एकदिनममन्यत
 ॥  ४।३५।७  ॥   

  

स इति । स प्रसिद्धो महातेजा विश्वामित्रः न जानीते पृथक् ततो ऽन्यो यो जनः
स न जानीते इति किम्  ॥  ४।३५।८  ॥   

  

देहेति । देहधर्मगतस्य देहित्वात् देहधर्मवतः अत एव परिश्रान्तस्य पूर्वं
चिरं दुःखानुभवात् खिन्नस्य अत एव कामेषु रामप्रसादात्
प्राप्तराजोचितविषयेषु अवितृप्तस्य अल्पकालेन तृप्तिरहितस्य अस्य
सुग्रीवस्य इह अस्मिन्समये रामः क्षन्तुमर्हति  ॥  ४।३५।९  ॥   

  

नेति । निश्चयार्थं निश्चिततत्त्वमविज्ञाय अनिश्चित्य प्राकृत एव रोषवशं
गन्तु नार्हसि  ॥  ४।३५।१०  ॥   

  

तत्र शिष्टाचारं प्रमाणयति सत्त्वेति । त्वद्विधास्त्वत्सदृशाः
सत्त्वयुक्ताः पुरुषाः अविमृश्य अविचार्य रोषस्य वश्यतां सहसा न यान्ति  ॥ 
४।३५।११  ॥   

  

प्रसादय इति । सुग्रीवार्थं सुग्रीवकल्याणार्थं समाहिता एकाग्रचित्ता ऽहं
त्वां प्रसादये अतः रोषसमुत्पन्नः अयं संरम्भः संक्षोभः त्यज्यताम्  ॥ 
४।३५।१२  ॥   

  

ननु रामकार्यसिद्धिः कथं स्यादित्यत आह-- रुमामिति । सुग्रीवः
रामप्रियार्थं रामप्रीतये रुमादिकं त्यजेत् इति मम मतिर्निश्चियः । एतेन
रामसदृशः सुग्रीवप्रियः कश्चिन्नास्तीति ध्वनितम्  ॥  ४।३५।१३  ॥   

  

समिति । सुग्रीवः राक्षसाधमं हत्त्वा रोहिण्या शशाङ्कं चन्द्रमिव सीतया सह
राघवं समानेष्यति  ॥  ४।३५।१४  ॥   

  

नन्विदानीमेव गत्वा रावणं निहत्य मैथिलीं कुतो नानयतीत्यत आह-- शतेति ।
रक्षसां शतकोटिसहस्राणि शतकोटिसहस्रसंख्याकरक्षांसीत्यर्थः,
रक्षसामयुतादीनि च अयुतादिसंख्याकरक्षांसीत्यर्थः, लङ्कायां सन्तीति शेषः
 ॥  ४।३५।१५  ॥   

  

अहत्वेति । कामरूपिणस्तान् लङ्कास्थान् राक्षसान् अहत्वा येन मैथिली हृता
तं रावणं हन्तुमशक्यमवेहीति शेषः । कामरूपिण इत्यनेन
लङ्कायामुक्तसंख्याकराक्षसस्थित्यसंभवाभावः सूचितः तेन कार्यवशादेव
तच्छरीराणां महत्वमिति व्यक्तम्  ॥  ४।३५।१६  ॥   

  

ननु पूर्वं राक्षसान् निहत्यानन्तरं रावणो हन्तव्य इत्यत आह-- ते नेति ।
असहायेन विपुलवानररामोभयसाहाय्यरहितेन सुग्रीवेण ते राक्षसाः विशेषतः
क्रूरकर्मा रावणश्च हन्तुं न शक्याः  ॥  ४।३५।१७  ॥   

  

ननु एवं रक्षसां संख्या त्वया कथं ज्ञातेत्यत आह एवमिति । अभिज्ञः
सर्वदेशवृत्तान्ताभिज्ञाता सः प्रसिद्धो वाली एवमाख्यातवान् कथितवान्, तस्य
वालिवचनस्य श्रवात् श्रवणादेवाहं ब्रवीमि । नन्वेवं बलप्राप्तिः रावणस्य
कथमित्यत आह-- आगमः एवं बलप्राप्तिप्रकारस्तु मे मया न व्यक्तो ज्ञातः
प्राप्तिप्रकारं वाली न कथितवानित्यर्थः  ॥  ४।३५।१८  ॥   

  

त्वदिति । त्वत्सहायनिमित्तं सुबहून् अतिबहुसंख्याकान् हरिपुङ्गवान्
वानरश्रेष्ठान् वानरानानेतुं हरिपुंगवाः प्रेषिताः सुग्रीवेणेति शेषः  ॥ 
४।३५।१९  ॥   

  

तानिति । अयं सुग्रीवः विक्रान्तान् अतिवेगवतः सुमहाबलान् तान् वानरान्
राघवस्यार्थसिद्ध्यर्थं प्रतीक्षमाणः न निर्याति इदानीमेव न निर्गच्छति ।
एतेन तेषामागमने शीघ्रमेव निर्गमिष्यतीति ध्वनितम्  ॥  ४।३५।२०  ॥   

  

ननु तेषामागमने विलम्बः प्रतीयते इत्यत आह कृतेति । पुरा प्रेषणसमये
सुसंस्था तेषां त्वरितमागमनाय निश्चितमर्यादा यथा यथावत् कृता अतः
सर्वैर्महाबलैर्वानरैः अद्यैवागन्तव्यम् । इदमेव मर्यादादिनमिति तात्पर्यम्
 ॥  ४।३५।२१  ॥   

  

आगन्तव्यवानरादिसंख्यां बोधयन्ती आह-- ऋक्षेति । ऋक्षकोटिसहस्राणि
कोटिसहस्रसंख्याकऋक्षा इत्यर्थः, गोलाङ्गूलशतानि अनन्तसंख्याकगोलङ्गूला
दैर्घ्यसदृशदैर्घ्यविशिष्टलाङ्गूलविशिष्टवानरविशेषाश्चेत्यर्थः, कपीनामनेका
कोट्यश्च अद्य अस्मिन् दिने त्वामुपयास्यन्ति पाप्स्यन्ति । अतः कोपं जहि ।
अतिबहुसंख्याप्रयुक्तस्थित्यसंभवशङ्कानिरासस्तूक्तराक्षसन्यायेनावगन्तव्यः
। सार्धश्लोक एकान्वयी  ॥  ४।३५।२२  ॥   

  

तवेति । इदं तव मुखं निरीक्ष्य कोपात् क्षतजसमे रुधिरसदृशे तव नयने
निरीक्षमाणाः अत एव प्रथमभयस्य पौर्वकालिवधसंबन्धिभयस्येव शङ्किताः ।
सुग्रीववधविषयकशङ्कावत्य इत्यर्थः, सर्वाः हरिवरवनिताः शान्तिं न यान्ति ।
एतेन कोपचेष्टामुपसंहरेति सूचितम् । हिशब्द एवार्थे  ॥  ४।३५।२३  ॥   

  

इति श्रीमद्वाल्मीकीयरामायणव्याख्याने रामायणशिरोमणौ किष्किन्धाकाण्डे
पञ्चत्रिंशः सर्गः  ॥  ४।३५  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/4_kiShkindhAkANDam/03-sugrIva-bodhanam/035_tArayA_laxmaNasAntvanam.md">
<details><summary><h3>तिलकम् ...{Loading}...</h3></summary>



 ॥  ४।३५।१  ॥   

  

तवेति । तव सुहृदो वक्त्रात् मुखादित्यर्थः  ॥  ४।३५।२  ॥   

  

नार्हतीत्यत्र हेतुः-- नैवेत्यादि । अनृतकथो ऽनृतवाक्  ॥  ४।३५।३५  ॥   

  

यदि न कृतघ्नः, कथं तर्हि कालात्ययानभिज्ञस्तत्राह सुदुःखेति ।
सुतरामनुभूतदुःखः । प्राप्तकालमवश्यं कर्तव्यम्  ॥  ४।३५।६  ॥   

  

घृताच्यामिति । अहो दिनम् । यद्यपि पूर्वं बालकाण्डे मेनकासंबन्ध
उक्तस्तथाप्येतद्वचनाद्घृताचीसंबन्धो ऽपि तस्य ज्ञेय इत्याहुः  ॥  ४।३५।७,८
 ॥   

  

देहधर्मा आहारनिद्रामैथुनानि । "पशुधर्म" इति पाठे ऽप्ययमेवार्थः  ॥  ४।३५।९
 ॥   

  

निश्चयार्थं कर्तव्यार्थनिश्चयम्  ॥  ४।३५।१०,११  ॥   

  

रोषेण समुत्पन्नः संरम्भः क्षोभः  ॥  ४।३५।१२१४  ॥   

  

कथमयं रावणं हनिष्यतीत्यत्र तत्साहाय्यकसाध्यत्वात्तद्वधस्येत्याह शतेति ।
एषा सङ्ख्या विवक्षितैव । दशकोटिः समुद्रः शतकोटिर्मध्यं मध्यानां सहस्रं
तथा षष्टिसहस्राधिकत्रिलक्षाणि तदुपरि षट्त्रिंशत्सहस्राणि तदुपरि तावन्ति
शतनीत्यर्थः  ॥  ४।३५।१५,१६  ॥   

  

तावतां वधे परमशूरस्यापि सहायापेक्षास्तीत्याह ते इति । यस्मादसहायेन रामेण
ते हन्तुमशक्या यस्माद्रावणश्च क्रूरकर्मा क्रूरपराक्रमस्तस्माद्विशेषतः
सुग्रीवेण सहायेन प्रयोजनमस्ति । तत्समप्रतिसेनाघटनस्य
सुग्रीवाधीनत्वात्सर्वेषां मनुष्यावध्यत्वाच्चेति भावः । यत्तु तीर्थः
सुग्रीवेण सहायेन ते राक्षसा हन्तुमश्क्याः, रावणश्च हन्तुमशक्यः,
इत्यन्वयं कृत्वा वाली किलोक्तवान्रावणवधाय सुग्रीवं वृथा प्रार्थयते
रामस्तस्यासावशक्य इति कथां च कल्पयति तदपार्थकम् । रामस्य
सहायापेक्षासमर्थनस्यैव प्रस्तुतत्वात्  ॥  ४।३५।१७  ॥   

  

नन्वेषा रक्षःसङ्ख्या त्वया कथं ज्ञाता तत्राह एवमिति । आगमस्तु न मे
व्यक्तः, रावणस्यैवं बलप्राप्तिप्रकारस्तु न मया ज्ञातः सङ्ख्यामात्रं
प्रङ्गात्पूर्वं श्रुतम् । तस्य श्रवणात्तन्मुखतो वाक्यश्रवणात्  ॥  ४।३५।१८
 ॥   

  

ननु सहायसंपत्तिप्रवृत्तेरस्मिन्नदर्शनात्कोपो नस्तत्राह त्वदिति  ॥ 
४।३५।१९  ॥   

  

राघवार्थं तान्प्रतीक्षमाणस्तिष्ठति, अत एवेदानीं न निर्याति  ॥  ४।३५।२०
 ॥   

  

ते तर्हि कदागमिष्यन्ति तत्राह कृतेति । सुसंस्था शोभनागमनकालमर्यादा पुरा
पूर्वं दूतप्रेषणसमये यथा कृता तथा तैः सर्वैरद्यागन्तव्यम्  ॥  ४।३५।२१
 ॥   

  

रक्षः सेनापेक्षया स्वसेनाधिक्यमाह-- ऋक्षेति । शतकोटिर्मध्यं
तद्दशगुणात्मिका  

सहस्रकोटिस्तत्सङ्ख्या ऋक्षाः गोलाङ्गूलानां शतानि च शतकोटिः अन्ये कपयो
ऽनेकाः कोट्यः असङ्ख्या इत्यर्थः  ॥  ४।३५।२२  ॥   

  

प्रथमभयस्य तत्सदृशभयस्य वालिवधवत्सुग्रीववधभयस्य । षष्ठ्यार्षी  ॥  ४।३५।२३
 ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
किष्किन्धाकाण्डे पञ्चत्रिंशः सर्गः  ॥  ४।३५  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/4_kiShkindhAkANDam/03-sugrIva-bodhanam/035_tArayA_laxmaNasAntvanam.md">
<details><summary><h3>द्राविडपाठः ...{Loading}...</h3></summary>



  
तथा ब्रुवाणं सौमित्रिं प्रदीप्तमिव तेजसा।  
अब्रवील्लक्ष्मणं तारा ताराधिपनिभानना ॥ 4.35.1 ॥   
नैवं लक्ष्मण वक्तव्यो नायं परुषमर्हति।  
हरीणामीश्वरः श्रोतुं तव वक्त्राद्विषेषतः ॥ 4.35.2 ॥   
नैवाकृतज्ञः सुग्रीवो न शठो नापि दारुणः।  
नैवानृतकथो वीर न जिह्मश्च कपीश्वरः ॥ 4.35.3 ॥   
उपकारं कृतं वीरो नाप्ययं विस्मृतः कपिः।  
रामेण वीर सुग्रीवो यदन्यैर्दुष्करं रणे ॥ 4.35.4 ॥   
रामप्रसादात्कीर्तिं च कपिराज्यं च शाश्वतम्।  
प्राप्तवानिह सुग्रीवो रुमां मां च परन्तप ॥ 4.35.5 ॥   
सुदुःखं शयितः पूर्वं प्राप्येदं सुखमुत्तमम्।  
प्राप्तकालं न जानीते विश्वामित्रो यथा मुनिः ॥ 4.35.6 ॥   
घृताच्यां किल संसक्तो दश वर्षाणि लक्ष्मण।  
अहोऽमन्यत धर्मात्मा विश्वामित्रो महामुनिः ॥ 4.35.7 ॥   
स हि प्राप्तं न जानीते कालं कालविदां वरः।  
विश्वामित्रो महातेजाः किं पुनर्यः पृथग्जनः ॥ 4.35.8 ॥   
देहधर्मं गतस्यास्य परिश्रान्तस्य लक्ष्मण।  
अवितृप्तस्य कामेषु कामं क्षन्तुमिहार्हसि ॥ 4.35.9 ॥   
न च रोषवशं तात गन्तुमर्हसि लक्ष्मण।  
निश्चयार्थमविज्ञाय सहसा प्राकृतो यथा ॥ 4.35.10 ॥   
सत्त्वयुक्ता हि पुरुषास्त्वद्विधाः पुरुषर्षभ।  
अविमृश्य न रोषस्य सहसा यान्ति वश्यताम् ॥ 4.35.11 ॥   
प्रसादये त्वां धर्मज्ञ सुग्रीवार्थे समाहिता।  
महान् रोषसमुत्पन्नः संरम्भस्त्यज्यतामयम् ॥ 4.35.12 ॥   
रुमां मां करिराज्यं च धनधान्यवसूनि च।  
रामप्रियार्थं सुग्रीवस्त्यजेदिति मतिर्मम ॥ 4.35.13 ॥   
समानेष्यति सुग्रीवः सीतया सह राघवम्।  
शशाङ्कमिव रोहिण्या निहत्वा रावणं रणे ॥ 4.35.14 ॥   
शतकोटिसहस्राणि लङ्कायां किल राक्षसाः।  
अयुतानि च षट्त्रिंशत्सहस्राणि शतानि च ॥ 4.35.15 ॥   
अहत्वा तांश्च दुर्धर्षान् राक्षसान् कामरूपिणः।  
न शक्यो रावणो हन्तुं येन सा मैथिली हृता ॥ 4.35.16 ॥   
ते न शक्या रणे हन्तुमसहायेन लक्ष्मण।  
रावणः क्रूरकर्मा च सुग्रीवेण विशेषतः ॥ 4.35.17 ॥   
एवमाख्यातवान् वाली स ह्यभिज्ञो हरीश्वरः।  
आगमस्तु न मे व्यक्तः श्रवात्तस्माद् ब्रवीम्यहम् ॥ 4.35.18 ॥   
त्वत्सहायनिमित्तं वै प्रेषिता हरिपुङ्गवाः।  
आनेतुं वानरान् युद्धे सुबहून् हरियूथपान् ॥ 4.35.19 ॥   
तांश्च प्रतीक्षमाणोऽयं विक्रान्तान् सुमहाबलान्।  
राघवस्यार्थसिद्ध्यर्थं न निर्याति हरीश्वरः ॥ 4.35.20 ॥   
कृताऽत्र संस्था सौमित्रे सुग्रीवेण यथा पुरा।  
अद्य तैर्वानरैः सर्वैरागन्तव्यं महाबलैः ॥ 4.35.21 ॥   
अद्य त्वामुपयास्यन्ति जहि कोपमरिन्दम।  
कोट्योऽनेकास्तु काकुत्स्थ कपीनां दीप्ततेजसाम् ॥ 4.35.22 ॥   
तव हि मुखमिदं निरीक्ष्य कोपात् क्षतजनिभे नयने निरीक्षमाणाः।  
हरिवरवनिता न यान्ति शान्तिं प्रथमभयस्य हि शङ्किताः स्म सर्वाः ॥ 4.35.23 ॥   

</details>
</div>
