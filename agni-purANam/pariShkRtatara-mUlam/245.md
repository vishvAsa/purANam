---
title: २४५

---
अग्निरुवाच  
चामरो रुक्मदण्डोऽग्र्यः छत्रं राज्ञः प्रशस्यते ।  
हंसपक्षैर्विरचितं मयूरस्य शुकस्य च ॥ २४५.१ ॥  
  
पक्षैर्वाथ बलाकाया न कार्य्यं मिश्रपक्षकैः ।  
चतुरस्त्रं ब्राह्मणस्य वृत्तं राज्ञश्च शुक्लकं ॥ २४५.२ ॥  
  
त्रिचतुश्पञ्चषट्‌सप्ताष्टपर्वश्च दण्डकः ।  
भद्रासनं क्षीरवृक्षैः पञ्चाशदङ्गुलोच्छ्रयैः ॥ २४५.३ ॥  
  
विस्तारेण त्रिहस्तं स्यात् सुवर्णाद्यैश्च चित्रितं ।  
धनुर्द्रव्यत्रयं लोहं श्रृह्गं दारु द्विजोत्तम ॥ २४५.४ ॥  
  
ज्याद्रव्यत्रितयञ्चैव वंशभङ्गत्वचस्तथा ।  
दारुचापप्रमाणन्तु श्रेष्ठं हस्तचतुष्टयं ॥ २४५.५ ॥  
  
तदेव समहीनन्तु प्रोक्तं मध्यकनीयसि ।  
मुष्टिग्राहनिमित्तानि मध्ये द्रव्याणि कारयेत् ॥ २४५.६ ॥  
  
स्वल्पकोटिस्त्वचा श्रृङ्गं शर्ङ्गलोहमये द्विज।  
कामिनीभ्रूलताकारा कोटिः कार्य्या सुसंयता ॥ २४५.७ ॥  
  
पृथग्वा विप्र मिश्रं वा लौहं शार्ङ्गन्तु कारयेत् ।  
शर्ङ्गं समुचितं कार्य्यं रुक्मविन्दुविभूषितं ॥ २४५.८ ॥  
  
कुटिलं स्पुटितञ्चापं सच्छिद्रञ्च न शस्यते ।  
सुवर्णं रजतं ताम्रं कृष्णायो धनुषि स्मृतं ॥ २४५.९ ॥  
  
माहिषं शारभं शार्ङ्ग रौहिषं वा धनुः शुभं ।  
चन्दनं वेतसं सालं धावलङ्गकुभन्तरुः ॥ २४५.१० ॥  
  
सर्वश्रेष्ठं धनुर्वंशैर्गृहोतैः शरदि श्रितैः ।  
पूजयेत्तु धनुः खड्गमन्त्रैस्त्रैलोक्यमोहनैः ॥ २४५.११ ॥  
  
अयसश्चाथ वंशस्य शरस्याप्यशरस्य च ।  
ऋजवो हेमवार्णभाः स्नायुश्लिष्टाः सुपत्रकाः ॥ २४५.१२ ॥  
  
रुक्मपुङ्खाः सुपुङ्कास्ते तैलधौताः सुवर्णकाः ।  
यात्रायामभिषेकादौ यजेद्वायणधनुर्मुखान् ॥ २४५.१३ ॥  
  
सपताकाश्त्रसङ्ग्राहसंवत्‌सरकरान्नृपः ।  
ब्रह्मा वै मेरुशिखरे स्वर्गगङ्गातटेऽयजत् ॥ २४५.१४ ॥  
  
लोहदैत्यं स ददृशे विघ्नंयज्ञे तु चिन्तयन् ।  
तस्य चिन्तयतो वह्नेः पुरुषोऽभूद्बली महान् ॥ २४५.१५ ॥  
  
ववन्देऽजञ्च तन्देवा अभ्यनन्दन्त हर्षिताः ।  
तस्मात्स नन्दकः खड्‌गो देवोक्तो हरिरग्रहीत् ॥ २४५.१६ ॥  
  
तं जग्राह शनैर्देवो विकोषः सोऽभ्यपद्यत।  
खड्‌गो नीलो रत्नमुष्टिस्ततोऽभूच्छतबाहुकः ॥ २४५.१७ ॥  
  
दैत्यः स गदया देवान् द्रावयामास वै रणे ।  
विष्णुना खड्गच्छिन्नानि दैत्यगात्राणि भूतले ॥ २४५.१८ ॥  
  
पतितानि तु संस्पर्शान्नन्दकस्य च तानि हि ।  
लोहभूतानि सर्वाणि हत्वा तस्मै हरिर्वरं ॥ २४५.१९ ॥  
  
ददौ पवित्रमङ्गन्ते आयुधाय भवेद्भुवि ।  
हरिप्रसादाद् ब्रह्मापि विना विघ्नं हरिं प्रभुं ॥ २४५.२० ॥  
  
पूजयामास यज्ञेन वक्ष्येऽथो शड्‌गलक्षणं ।  
खटीखट्टरजाता ये दर्शनीयास्तु ते स्मृताः ॥ २४५.२१ ॥  
  
कायच्छिदस्त्वार्षिकाः स्युर्दृढाः सूर्पारकोद्बवाः ।  
तीक्ष्णाश्छेदसहा वङ्गास्तीक्ष्णाःस्युश्चाङ्गदेशजः ॥ २४५.२२ ॥  
  
शातार्द्धमङ्गुलानाञ्च श्रेष्ठं खड्गं प्रकीर्त्तितं ।  
तदर्द्धं मध्यमं ज्ञेयं ततो हीनं न धारयेत् ॥ २४५.२३ ॥  
  
दीर्घं सुमधुरं शब्दं यस्य खड्‌गस्य सत्तम ।  
किङ्किणीसदृशन्तस्य धारणं श्रेष्ठमुच्यते ॥ २४५.२४ ॥  
  
खडगः पद्मपलाशाग्रो मण्डलाग्रश्च शस्यते ।  
करवीरदलाग्राभो घृतगन्धो वियत्‌प्रभः ॥ २४५.२५ ॥  
  
समाङ्गुलस्थाः शस्यन्ते व्रणाः खड्‌गेषु लिङ्गवत् ।  
काकोलूकसवर्णाभा विषमास्ते न शोभनाः ॥ २४५.२६ ॥  
  
खड्गे न पश्येद्वदनमुच्छिष्टो न स्पृशेदसिं ।  
मूल्यं जातिं न कथयेन्निशि कुर्यान्न शीर्षके ॥ २४५.२७ ॥  
  
इत्यादिमहापुराणे आग्नेये आयुधलक्षणादिर्नाम पञ्चचत्वारिंशदधिकद्विशततमोऽध्यायः ॥