---
title: ०७०

---
ऋषय ऊचुः॥  
आदिसर्गस्त्वया सूत सूचितो न प्रकाशितः॥  
साम्प्रतं विस्तरेणैव वक्तुमर्हसि सुव्रत॥ ७०.१ ॥  
  
सूत उवाच॥  
महेश्वरो महादेवः प्रकृतेः पुरुषस्य च॥  
परत्वे संस्थितो देवः परमात्मा मुनीश्वराः॥ ७०.२ ॥  
  
अव्यक्तं चेश्वरात्तस्मादभवत्कारणं परम्॥  
प्रधानं प्रकृतिश्चेति यदाहुस्तत्त्वचिन्तकाः॥ ७०.३ ॥  
  
गन्धर्वणरसैर्हीनं शब्दस्पर्शविवर्जितम्॥  
अजरं ध्रुवमक्षय्यं नित्यं स्वात्मन्यवस्थितम्॥ ७०.४ ॥  
  
जगद्योनिं महाभूतं परं ब्रह्म सनातनम्॥  
विग्रहः सर्वभूतानामीश्वराज्ञाप्रचोदितम्॥ ७०.५ ॥  
  
अनाद्यन्तमजं सूक्ष्मं त्रिगुणं प्रभवाव्ययम्॥  
अप्रकाशमविज्ञेयं ब्रह्माग्रे समवर्तत॥ ७०.६ ॥  
  
अस्यात्मना सर्वमिदं व्याप्तं त्वासीच्छिवेच्छया॥  
गुणसाम्ये तदा तस्मिन्नविभागे तमोमये॥ ७०.७ ॥  
  
सर्गकाले प्रधानस्य क्षेत्रज्ञाधिष्ठितस्य वै॥  
गुणभावाद्व्यज्यमानो महान्प्रादुर्बभूवह॥ ७०.८ ॥  
  
सूक्ष्मेण महता चाथ अव्यक्तेन समावृतम्॥  
सत्त्वोद्रिक्तो महानग्रे सत्तामात्रप्रकाशकः॥ ७०.९ ॥  
  
मनो महांस्तु विज्ञेयमेकं तत्कारणं स्मृतम्॥  
समुत्पन्नं लिङ्गमात्रं क्षेत्रज्ञाधिष्ठितं हि तत्॥ ७०.१० ॥  
  
धर्मादीनि च रूपाणि लोकतत्त्वार्थहेतवः॥  
महान् सृष्टिं विकुरुते चोद्यमानः सिसृक्षया॥ ७०.११ ॥  
  
मनो महान्मतिर्ब्रह्म पूर्बुद्धिः ख्यातिरीश्वरः॥  
प्रज्ञा चितिः स्मॄतिः संविद्विश्वेशश्चेति स स्मृतः॥ ७०.१२ ॥  
  
मनुते सर्वभूतानां यस्माच्चेष्टा फलं ततः॥  
सौक्ष्म्यात्तेन विभक्तं तु येन तन्मन उच्यते॥ ७०.१३ ॥  
  
तत्त्वानामग्रजो यस्मान्महांश्च परिमाणतः॥  
विशेषेभ्यो गुणेभ्योपि महानिति ततः स्मृतः॥ ७०.१४ ॥  
  
बिभर्ति मानं मनुते विभागं मन्यतेपि च॥  
पुरुषो भोगसम्बन्धात्तेन चासौ मतिः स्मृतः॥ ७०.१५ ॥  
  
बृहत्त्वात्बृंहणत्वाच्च भावानां सकलाश्रयात्॥  
यस्माद्धारयते भावान्ब्रह्म तेन निरुच्यते॥ ७०.१६ ॥  
  
यः पूरयति यस्माच्च कृत्स्नान्देवाननुग्रहैः॥  
नयते तत्त्वभावं च तेन पूरिति चोच्यते॥ ७०.१७ ॥  
  
बुध्यते पुरुषश्चात्र सर्वान् भावान् हितं तथा॥  
यस्माद्बोधयते चैव बुद्धिस्तेन निरुच्यते॥ ७०.१८ ॥  
  
ख्यातिः प्रत्युपभोगश्च यस्मात्संवर्तते ततः॥  
भोगस्य ज्ञाननिष्ठत्वात्तेन ख्यातिरिति स्मृतः॥ ७०.१९ ॥  
  
ख्यायते तद्गुणैर्वापि ज्ञानादिभिरनेकशः॥  
तस्माच्च महतः सञ्ज्ञा ख्यातिरित्यभिधीयते॥ ७०.२० ॥  
  
साक्षात्सर्वं विजानाति महात्मा तेन चेश्वरः॥  
यस्माज्ज्ञानानुगश्चैव प्रज्ञा तेन स उच्यते॥ ७०.२१ ॥  
  
ज्ञानादीनि च रूपाणि बहुकर्मफलानि च॥  
चिनोति यस्माद्भोगार्थं तेनासौ चितिरुच्यते॥ ७०.२२ ॥  
  
वर्तमानव्यतीतानि तथैवानागतान्यपि॥  
स्मरते सर्वकार्याणि तेनासौ स्मृतिरुच्यते॥ ७०.२३ ॥  
  
कृत्स्नं च विन्दते ज्ञानं यस्मान्माहात्म्यमुत्तमम्॥  
तस्माद्विन्देर्विदेश्चैव संविदित्यभिधीयते॥ ७०.२४ ॥  
  
विद्यतेपि च सर्वत्र तस्मिन्सर्वं च विन्दति॥  
तस्मात्संविदिति प्रोक्तो महद्भिर्मुनिसत्तमाः॥ ७०.२५ ॥  
  
जानातेर्ज्ञानमित्याहुर्भगवान् ज्ञानसन्निधिः॥  
बन्धनादिपरीभावादीश्वरः प्रोच्यते बुधैः॥ ७०.२६ ॥  
  
पर्यायवाचकैः शब्दैस्तत्त्व माद्यमनुत्तमम्॥  
व्याख्यातं तत्त्वभावज्ञैर्देवसद्भावचेतकैः॥ ७०.२७ ॥  
  
महान्सृष्टिं विकुरुते चोद्यमानः सिसृक्षया॥  
सङ्कल्पोध्यवसायश्च तस्य वृत्तिद्वयं स्मृतम्॥ ७०.२८ ॥  
  
त्रिगुणाद्रजसोद्रिक्तादहङ्कारस्ततोऽभवत्॥  
महता च वृतः सर्गो भूतादिर्बाह्यतस्तु सः॥ ७०.२९ ॥  
  
तस्मादेव तमोद्रिक्तादहङ्कारादजायत॥  
भूततन्मात्रसर्गस्तु भूतादिस्तामसस्तु सः॥ ७०.३० ॥  
  
भूतादिस्तु विकुर्वाणः शब्दमात्रं ससर्ज ह॥  
आकाशं सुषिरं तस्मादुत्पन्नं शब्दलक्षणम्॥ ७०.३१ ॥  
  
आकाशं शब्दमात्रं तु स्पर्शमात्रं समावृणोत्॥  
वायुश्चापि विकुर्वाणो रूपमात्रं ससर्ज ह॥ ७०.३२ ॥  
  
ज्योतिरुत्पद्यते वायोस्तद्रूप गुणमुच्यते॥  
स्पर्शमात्रस्तु वै वायू रूपमात्रं समावृणोत्॥ ७०.३३ ॥  
  
ज्योतिश्चापि विकुर्वाणं रसमात्रं ससर्ज ह॥  
सम्भवन्ति ततो ह्यापस्ता वै सर्वरसात्मिकाः॥ ७०.३४ ॥  
  
रसमात्रास्तु ता ह्यापो रूपमात्रोग्निरावृणोत्॥  
आपश्चापि विकुर्वत्यो गन्धमात्रं ससर्जिरे॥ ७०.३५ ॥  
  
सङ्घातो जायते तस्मात्तस्य गन्धो गुणो मतः॥  
तस्मिंस्तस्मिंश्च तन्मात्रं तेन तन्मात्रता स्मृता॥ ७०.३६ ॥  
  
अविशेषवाचकत्वादविशेषास्तततस्तु ते॥  
प्रशान्तघोरमूढत्वादविशेषास्ततः पुनः॥ ७०.३७ ॥  
  
भूततन्मात्रसर्गोयं विज्ञेयस्तु परस्परम्॥  
वैकारिकादहङ्कारात्सत्त्वोद्रिक्तात्तु सात्त्विकात्॥ ७०.३८ ॥  
  
वैकारिकः ससर्गस्तु युगपत्सम्प्रवर्तते॥  
बुद्धिन्द्रियाणि पञ्चैव पञ्च कर्मेन्द्रियाणि च॥ ७०.३९ ॥  
  
साधकानीन्द्रियाणि स्युर्देवा वैकारिका दश॥  
एकादशं मनस्तत्र स्वगुणेनोभयात्मकम्॥ ७०.४० ॥  
  
श्रोत्रं त्वक् चक्षुषी जिह्वा नासिका चैव पञ्चमी॥  
शब्दादीनामवाप्त्यर्थं बुद्धियुक्तानि तानि वै॥ ७०.४१ ॥  
  
पादौ पायुरुपस्थश्च हस्तौ वाग्दशमी भवेत्॥  
गतिर्विसर्गो ह्यानन्दः शिल्पं वाक्यं च कर्म तत्॥ ७०.४२ ॥  
  
आकाशं शब्दमात्रं च स्पर्शमात्रं समाविशत्॥  
द्विगुणस्तु ततो वायुः शब्दस्पर्शात्मकोऽभवत्॥ ७०.४३ ॥  
  
रूपं तथैव विशतः शब्दस्पर्श गुणावुभौ॥  
त्रिगुणस्तु ततस्त्वग्निः सशब्दस्पर्शरूपवान्॥ ७०.४४ ॥  
  
सशब्दस्पर्शरूपं च रसमात्रं समाविशत्॥  
तस्माच्चतुर्गुणा आपो विज्ञेयास्तु रसात्मिकाः॥ ७०.४५ ॥  
  
शब्दस्पर्शं च रूपं च रसो वै गन्धमाविशत्॥  
सङ्गता गन्धमात्रेण आविशन्तो महीमिमाम्॥ ७०.४६ ॥  
  
तस्मात्पञ्चगुणा भूमिः स्थूला भूतेषु शस्यते॥  
शान्ता घोराश्च मूढाश्च विशेषास्तेन ते स्मृताः॥ ७०.४७ ॥  
  
परस्परानुप्रवेशाद्धारयन्ति परस्परम्॥  
भूमेरन्तस्त्विदं सर्वं लोकालोकाचलावृतम्॥ ७०.४८ ॥  
  
विशेषाश्चेन्द्रियग्राह्या नियतत्वाच्च ते स्मृताः॥  
गुणं पूर्वस्य सर्गस्य प्राप्नुवन्त्युत्तरोत्तराः॥ ७०.४९ ॥  
  
तेषां यावच्च तद्यच्च यच्च तावद्गुणं स्मृतम्॥  
उपलभ्याप्सु वै गन्धं केचिद्ब्रूयुरपां गुणम्॥ ७०.५० ॥  
  
पृथिव्यामेव तं विद्यादपां वायोश्च संश्रयात्॥  
एते सप्त महात्मानो ह्यन्योन्यस्य समाश्रयात्॥ ७०.५१ ॥  
  
पुरुषाधिष्ठितत्वाच्च अव्यक्तानुग्रहेण च॥  
महा दयो विशेषान्ता ह्यण्डमुत्पादयन्ति ते॥ ७०.५२ ॥  
  
एककालसमुत्पन्न जलबुद्बुदवच्च तत्॥  
विशेषेभ्योण्डमभवन्महत्तदुदकेशयम्॥ ७०.५३ ॥  
  
अद्भिर्दशगुणाभिस्तु बाह्यतोण्डं समावृतम्॥  
आपो दशगुणेनैतास्तेजसा बाह्यतो वृताः॥ ७०.५४ ॥  
  
तेजो दशगुणेनैव वायुना बाह्यतो वृतम्॥  
वायुर्दशगुणेनैव बाह्यतो नभसा वृतः॥ ७०.५५ ॥  
  
आकाशेनावृतो वायुः खं तु भूतादिनावृतम्॥  
भूतादिर्महता चापि अव्यक्तेनावृतो महान्॥ ७०.५६ ॥  
  
सर्वश्चाण्डकपालस्थो भवश्चाम्भसि सुव्रताः॥  
रुद्रोग्निमध्ये भगवानुग्रो वायौ पुनः स्मृतः॥ ७०.५७ ॥  
  
भीमश्चावनिमध्यस्थो ह्यहङ्कारे महेश्वरः॥  
बुद्धौ च भगवानीशः सर्वतः परमेश्वरः॥ ७०.५८ ॥  
  
एतैरावरणैरण्डं सप्तभिः प्राकतैर्वृतम्॥  
एता आवृत्य चान्योन्यमष्टौ प्रकृतयः स्थिताः॥ ७०.५९ ॥  
  
प्रसर्गकाले स्थित्वा तु ग्रसन्त्येताः परस्परम्॥  
एवं परस्परोत्पन्ना धारयन्ति परस्परम्॥ ७०.६० ॥  
  
आधाराधेयभावेन विकारास्ते विकारिषु॥  
महेश्वरः परोव्यक्तादण्डमव्यक्तसम्भवम्॥ ७०.६१ ॥  
  
अण्डाज्जज्ञे स एवेशः पुरुषोर्कसमप्रभः॥  
तस्मिन्कार्यस्य करणं संसिद्धं स्वेच्छयैव तु॥ ७०.६२ ॥  
  
स वै शरीरी प्रथमः स वै पुरुष उच्यते॥  
तस्य वामाङ्गजो विष्णुः सर्वदेवनमस्कृतः॥ ७०.६३ ॥  
  
लक्ष्म्या देव्या ह्यभूद्देव इच्छया परमेष्ठिनः॥  
दक्षिणाङ्गभवो ब्रह्मा सरस्वत्या जगद्गुरुः॥ ७०.६४ ॥  
  
तस्मिन्नण्डे इमे लोका अन्तर्विश्वमिदं जगत्॥  
चन्द्रादित्यौ सनक्षत्रौ सग्रहौ सह वायुना॥ ७०.६५ ॥  
  
लोकालोक द्वयं किञ्चिदण्डे ह्यस्मिन्समर्पितम्॥  
यत्तु सृष्टौ प्रसङ्ख्यातं मया कालान्तरं द्विजाः॥ ७०.६६ ॥  
  
एतत्कालान्तरं ज्ञेयमहर्वै पारमेश्वरम्॥  
रात्रिश्चैतावती ज्ञेया परमेशस्य कृत्स्नशः॥ ७०.६७ ॥  
  
अहस्तस्य तु या सृष्टिः रात्रिश्च प्रलयः स्मृतः॥  
नाहस्तु विद्यते तस्य न रात्रिरिति धारयेत्॥ ७०.६८ ॥  
  
उपचारस्तु क्रियते लोकानां हितकाम्यया॥  
इन्द्रियाणीन्द्रियार्थाश्च महाभूतानि पञ्च च॥ ७०.६९ ॥  
  
तस्मात्सर्वाणिभूतानि बुद्धिश्च सह दैवतैः॥  
अहस्तिष्ठन्ति सर्वाणि परमेशस्य धीमतः॥ ७०.७० ॥  
  
अहरन्ते प्रलीयन्ते रात्र्यन्ते विश्वसम्भवः॥  
स्वात्मन्यवस्थिते व्यक्ते विकारे प्रतिसंहृते॥ ७०.७१ ॥  
  
साधर्म्येणावतिष्ठेते प्रधानपुरुषावुभौ॥  
तमः सत्त्वरजोपेतौ समत्वेन व्यस्थितौ॥ ७०.७२ ॥  
  
अनु पृक्तावभूतान्तावोतप्रोतौ परस्परम्॥  
गुणसाम्ये लयो ज्ञेयो वैषम्ये सृष्टिरुच्यते॥ ७०.७३ ॥  
  
तिले यथा भवेत्तैलं घृतं पयसि वा स्थितम्॥  
तथा तमसि सत्त्वे च रजस्यनुसृतं जगत्॥ ७०.७४ ॥  
  
उपास्य रजनीं कृत्स्नां परां माहेश्वरीं तथा॥  
अर्हमुखे प्रवृत्तश्च परः प्रकृतिसम्भवः॥ ७०.७५ ॥  
  
क्षोभयामास योगेन परेण परमेश्वरः॥  
प्रधानं पुरुषं चैव प्रविश्य स महेश्वरः॥ ७०.७६ ॥  
  
महेश्वरात्त्रयो देवा जज्ञिरे जगदीश्वरात्॥  
शाश्वताः परमा गुह्यः सर्वात्मानः शरीरिणः॥ ७०.७७ ॥  
  
एत एव त्रयो देवा एत एव त्रयो गुणाः॥  
एत एव त्रयो लोका एत एव त्रयोग्नयः॥ ७०.७८ ॥  
  
परस्पराश्रिता ह्येते परस्परमनुव्रताः॥  
परस्परेण वर्तन्ते धारयन्ति परस्परम्॥ ७०.७९ ॥  
  
अन्योन्यमिथुना ह्येते अन्योन्यमुपजीविनः॥  
क्षणं वियोगो न ह्येषां न त्यजन्ति परस्परम्॥ ७०.८० ॥  
  
ईश्वरस्तु परो देवो विष्णुश्च महतः परः॥  
ब्रह्मा च रजसा युक्तः सर्गादौ हि प्रवर्तते॥ ७०.८१ ॥  
  
परः स पुरुषो ज्ञेयः प्रकृतिः सा परा स्मृता॥ ७०.८२ ॥  
  
अधिष्ठिता सा हि महेश्वरेण प्रवर्तते चोद्यमने समन्तात्॥  
अनुप्रवृत्तस्तु महांस्तदेनां चिरस्तिरत्वाद्विषयं श्रियः स्वयम्॥ ७०.८३ ॥  
  
प्रधानगुणवैषम्यात्सर्गकालः प्रवर्तते॥  
ईश्वराधिष्ठितात्पूर्वं तस्मात्सदसदात्मकात्॥ ७०.८४ ॥  
  
संसिद्धः कार्यकरणे रुद्रश्चाग्रे ह्यवर्तत॥  
तेजसाप्रतिमो धीमानव्यक्तः सम्प्रकाशकः॥ ७०.८५ ॥  
  
स वै शरीरी प्रथमः स वै पुरुष उच्यते॥  
ब्रह्मा च भगवांस्तस्माच्चतुर्वक्त्रः प्रजापतिः॥ ७०.८६ ॥  
  
संसिद्धः कार्यकरणे तथा वै समवर्तत॥  
एक एव महादेवस्त्रिधैवं स व्यवस्थितः॥ ७०.८७ ॥  
  
अप्रतीपेन ज्ञानेन ऐश्वर्येण समन्वितः॥  
धर्मेण चाप्रतीषेन वैराग्येण च तेऽन्विताः॥ ७०.८८ ॥  
  
अव्यक्ताज्जायते तेषां मनसा यद्यदीहितम्॥  
वशीकृतत्वात्त्रैगुण्यं सापेक्षत्वात्स्वभावतः॥ ७०.८९ ॥  
  
चतुर्मुखस्तु ब्रह्मत्वे कालत्वे चान्तिकः स्मृतः॥  
सहस्रमूर्धा पुरुषस्तिस्रोऽवस्थाः स्वयम्भुवः॥ ७०.९० ॥  
  
ब्रह्मत्वे सृजते लोकान्कालत्वे सङ्क्षिपत्यपि॥  
पुरुषत्वे ह्युदासीनस्तिस्रावेस्थाः प्रजापतेः॥ ७०.९१ ॥  
  
ब्रह्मा कमलगर्भाभो रुद्रः कालाग्निसन्निभः॥  
पुरुषः पुण्डरीकाक्षो रूपं तत्परमात्मनः॥ ७०.९२ ॥  
  
एकधा स द्विधा चैव त्रिधा च बहुधा पुनः॥  
महेश्वरः शरीराणि करोति विकरोति च॥ ७०.९३ ॥  
  
नानाकृतिक्रियारूपनामवन्ति स्वलीलया॥  
महेश्वरः शरीराणि करोति विकरोति च॥ ७०.९४ ॥  
  
त्रिधा यद्वर्तते लोके तस्मात्त्रिगुण उच्यते॥  
चतुर्धा प्रविभक्तत्वाच्चतुर्व्यूहः प्रकीर्तितः॥ ७०.९५ ॥  
  
यदाप्नोति यदादत्ते यच्चात्ति विषयानयम्॥  
यच्चास्य सततं भावस्तस्मादात्मा निरुच्यते॥ ७०.९६ ॥  
  
ऋषिः सर्वगतत्वाच्च शरीरी सोस्य यत्प्रभुः॥  
स्वामित्वमस्य यत्सर्वं विष्णुः सर्वप्रवेशनात्॥ ७०.९७ ॥  
  
भगवान् भगवद्भावान्निर्मलत्वाच्छिवः स्मृतः॥  
परमः सम्प्रकृष्टत्वादवनादोमिति स्मृतः॥ ७०.९८ ॥  
  
सर्वज्ञः सर्वविज्ञानात्सर्वः सर्वमयो यतः॥  
त्रिधा विभज्य चात्मानं त्रैलोक्यं सम्प्रवर्तते॥ ७०.९९  
  
सृजते ग्रसते चैव रक्षते च त्रिभिः स्वयम्॥  
आदित्वादादिदेवोसावजातत्वादजः स्मृतः॥ ७०.१०० ॥  
  
पाति यस्मात्प्रजाः सर्वाः प्रजापतिरिति स्मृतः॥  
देवेषु च महान्देवो महादेवस्ततः स्मृतः॥ ७०.१०१ ॥  
  
सर्वगत्वाच्च देवानामवश्यत्वाच्च ईश्वरः॥  
बृहत्त्वाच्च स्मृतो ब्रह्मा भूतत्वाद्भूत उच्यते॥ ७०.१०२ ॥  
  
क्षेत्रज्ञः क्षेत्रविज्ञानादेकत्वात्केवलः स्मृतः॥  
यस्मात्पुर्यां स शेते च तस्मात्पूरुष उच्यते॥ ७०.१०३ ॥  
  
अनादित्वाच्च पूर्वत्वात्स्वयम्भूरिति संस्मृतः॥  
याज्यत्वादुच्यते यज्ञः कविर्विक्रान्तदर्शनात्॥ ७०.१०४ ॥  
  
क्रमणः क्रमणीयत्वात्पालकश्चापि पालनात्॥  
आदित्य सञ्ज्ञः कपिलो ह्यग्रहोग्निरिति स्मृतः॥ ७०.१०५ ॥  
  
हिरण्यमस्य गर्भोभूद्धिरण्यस्यापि गर्भजः॥  
तस्माद्धिरण्यगर्भत्वं पुराणेऽस्मिन्निरुच्यते॥ ७०.१०६ ॥  
  
स्वयम्भुवोपि वृत्तस्य कालो विश्वात्मनस्तु यः॥  
न शक्यः परिसङ्ख्यातुमपि वर्षशतैरपि॥ ७०.१०७ ॥  
  
कालसङ्ख्याविवृत्तस्य परार्धो ब्रह्मणः स्मृतः॥  
तावच्छेषोस्य कालोन्यस्तस्यान्ते प्रतिसृज्यते॥ ७०.१०८ ॥  
  
कोटिकोटिसहस्राणि अहर्भूतानि यानि वै॥  
समतीतानि कल्पानां तावच्छेषाः परे तु ये॥  
यस्त्वयं वर्तते कल्पो वाराहस्तं निबोधत॥ ७०.१०९ ॥  
  
प्रथमः साम्प्रतस्तेषां कल्पोयं वर्तते द्विजाः॥  
यस्मिन्स्वायम्भुवाद्यास्तु मनवस्ते चदुर्दश॥ ७०.११० ॥  
  
अतीता वर्तमानाश्च भविष्या ये च वै पुनः॥  
तैरियं पृथिवी सर्वा सप्तद्वीपा सपर्वता॥ ७०.१११ ॥  
  
पूर्णं युगसहस्रं वै परिपाल्या महेश्वरैः॥  
प्रजाभिस्तपसा चैव तेषां श्रृणुत विस्तरम्॥ ७०.११२ ॥  
  
मन्वन्तरेण चैकेन सर्वाण्येवान्तराणि च॥  
कथितानि भविष्यन्ति कल्पः कल्पेन चैव हि॥ ७०.११३ ॥  
  
अतीतानि च कल्पानि सोदर्काणि सहान्वयैः॥  
अनागतेषु तद्वच्च तर्कः कार्यो विजानता॥ ७०.११४ ॥  
  
आपो ह्यग्रे समभवन्नष्टे च पृथिवीतले॥  
शान्ततारैकनीरेस्मिन्न प्राज्ञायत किञ्चन॥ ७०.११५ ॥  
  
एकार्णवे तदा तस्मिन्नष्टे स्तावरजङ्गमे॥  
तदा भवति वै ब्रह्मा सहस्राक्षः सहस्रपात्॥ ७०.११६ ॥  
  
सहस्रशीर्षा पुरुषो रुक्मवर्णस्तत्वतीन्द्रियः॥  
ब्रह्मा नारायणाख्यस्तु सुष्वाप सलिले तदा॥ ७०.११७ ॥  
  
सत्त्वोद्रेकात्प्रबुद्धस्तु शून्यं लोकमुदैक्षत॥  
इमं चोदाहरन्त्यत्र श्लोकं नारायणं प्रति॥ ७०.११८ ॥  
  
आपो नाराश्च सूनव इत्यपां नाम शुश्रुमः॥  
आपूर्य ताभिरयनं कृतवानात्मनो यतः॥ ७०.११९ ॥  
  
अप्सु शेते यतस्तस्मात्ततो नारायणः स्मृतः॥  
चतुर्युगसहस्रस्य नैशं कालमुपास्यतः॥ ७०.१२० ॥  
  
शर्वर्यन्ते प्रकुरुते ब्रह्मत्वं सर्गकारणात्॥  
ब्रह्मा तु सलिले तस्मिन्वायुर्भूत्वा समा चरत्॥ ७०.१२१ ॥  
  
निशायामिव खद्योतः प्रावृट्काले ततस्तु सः॥  
ततस्तु सलिले तस्मिन् विज्ञायान्तर्गतां महीम्॥ ७०.१२२ ॥  
  
अनुमानादसं मूढो भूमेरुद्धरणं पुनः॥  
अकरोत्स तनूमन्यां कल्पादिषु यथापुरा॥ ७०.१२३ ॥  
  
ततो महात्मा भगवान्दिव्यरूपमचिन्तयत्॥  
सलिलेनाप्लुतां भूमिं दृष्ट्वा स तु समन्ततः॥ ७०.१२४ ॥  
  
किन्नु रूपमहं कृत्वा उद्धरेयं महीमिमाम्॥  
जलक्रीडानुसदृशं वाराहं रूपमाविशत्॥ ७०.१२५ ॥  
  
अधृष्यं सर्वभूतानां वाङ्मयं ब्रह्मसञ्ज्ञितम्॥  
पृथिव्युद्धरणार्थाय प्रविवेश रसातलम्॥ ७०.१२६ ॥  
  
अद्भिः सञ्छादितां भूमिं स तामाशु प्रजापतिः॥  
उपगम्योज्जहारैनामापश्चापि समाविशत्॥ ७०.१२७ ॥  
  
सामुद्रा वै समुद्रेषु नादेयाश्च नदीषु च॥  
रसातलतले मग्नां रसातलपुटे गताम्॥ ७०.१२८ ॥  
  
प्रभुर्लोकहितार्थाय दंष्ट्रयाभ्युज्जहार गाम्॥  
ततः स्वस्थानमानीय पृथिवीं पृतिवीधरः॥ ७०.१२९ ॥  
  
मुमोच पूर्ववदसौ धारयित्वा धराधरः॥  
तस्योपरि जलौघस्य महती नौरिव स्थिता॥ ७०.१३० ॥  
  
तत्समा ह्युरुदेहत्वान्न मही याति सम्प्लवम्॥  
तत उत्क्षिप्त तां देवो जगतः स्थापनेच्छया॥ ७०.१३१ ॥  
  
पृथिव्याः प्रविभागाय मनश्चक्रेम्बुजेक्षणः॥  
पृथिवीं च समां कृत्वा पृथिव्यां सोचिनोद्गिरीन्॥ ७०.१३२ ॥  
  
प्राक्सर्गे दह्यमाने तु तदा संवर्तकाग्निना॥  
तेनाग्निना विशीर्णास्ते पर्वता भूरिविस्तराः॥ ७०.१३३ ॥  
  
शैत्यादेकार्णवे तस्मिन् वायुना तेन संहताः॥  
निषिक्ता यत्रयत्रासं स्तत्रतत्राचलाभवन्॥ ७०.१३४ ॥  
  
तदाचलत्वादचलाः पर्वभिः पर्वताः स्मृताः॥  
गिरयो हि निगीर्णत्वाच्छयानत्वाच्छिलोच्चयाः॥ ७०.१३५ ॥  
  
ततस्तेषु विकीर्णेषु कोटिशो हि गिरिष्वथ॥  
विश्वकर्मा विभजते कल्पादिषु पुनः पुनः॥ ७०.१३६ ॥  
  
ससमुद्रामिमां पृथ्वीं सप्तद्वीपां सपर्वताम्॥  
भूराद्यांश्च तुरो लोकान्पुनः सोथ व्यकल्पयत्॥ ७०.१३७ ॥  
  
लोकान्प्रकल्पयत्वाथ प्रजासर्गं ससर्ज ह॥  
ब्रह्मा स्वयम्भूर्भगवान्सिसृक्षुर्विविधाः प्रजाः॥ ७०.१३८ ॥  
  
ससर्ज सृष्टिं तद्रूपां कल्पादिषु यथापुरा॥  
तस्याभिध्यायतः सर्गं तथा वै बुद्धिपूर्वकम्॥ ७०.१३९ ॥  
  
बुद्ध्याश्च समकाले वै प्रादुर्भूतस्तमोमयः॥  
तमोमोहो महामोहस्तामिस्रश्चान्धसञ्ज्ञितः॥ ७०.१४० ॥  
  
अविद्या पञ्चपर्वैषा प्रादुर्भूता महात्मनः॥  
पञ्चधावस्थितः सर्गो ध्यायतः सोभिमानिनः॥ ७०.१४१ ॥  
  
संवृतस्तमसा चैव बीजाङ्कुरवदावृतः॥  
बहिरन्तश्चाप्रकाशस्तब्धो निःसञ्ज्ञ एव च॥ ७०.१४२ ॥  
  
यस्मात्तेषां वृता बुद्धिर्दुःखानि करणानि च॥  
तस्मात्ते संवृतात्मानो नगा मुख्याः प्रकीर्तिताः॥ ७०.१४३ ॥  
  
मुख्यसर्गं तथाभूतं दृष्ट्वा ब्रह्मा ह्यसाधकम्॥  
अप्रसन्नमनाः सोथ ततोन्यं सो ह्यमन्यत॥ ७०.१४४ ॥  
  
तस्याभिध्यायतश्चैव तिर्यक्स्रोता ह्यवर्तत॥  
तस्मात्तिर्यक्प्रवृत्तः स तिर्यकूस्रोतास्ततः स्मृतः॥ ७०.१४५ ॥  
  
पश्वादयस्ते विख्याता उत्पथग्राहिणो द्विजाः॥  
तस्याभिध्यायतोन्यं वै सात्त्विकः समवर्तत॥ ७०.१४६ ॥  
  
ऊर्ध्वस्रोतास्तृतीयस्तु स वै चोर्ध्वं व्यवस्थितः॥  
यस्मात्प्रवर्तते चोर्ध्वमूर्ध्वस्रोतास्ततः स्मृतः॥ ७०.१४७ ॥  
  
ते सुखप्रीतिबहुला बहिरन्तश्च संवृताः॥  
प्रकाशाबहिरन्तश्च ऊर्ध्वस्रोतोभवाः स्मृताः॥ ७०.१४८ ॥  
  
ते सत्त्वस्य च योगेन सृष्टाः सत्त्वोद्भवाः स्मृताः॥  
ऊर्ध्वस्रोतास्तृतीयो वै देवसर्गस्तु स स्मृतः॥ ७०.१४९ ॥  
  
प्रकाशाद्ब्रहिरन्तश्च ऊर्ध्वस्रोतोद्भवाः स्मृताः॥  
ते ऊर्ध्वस्रोतसो ज्ञेयास्तुष्टात्मानो बुधैः स्मृताः॥ ७०.१५० ॥  
  
ऊर्ध्वस्रोतस्सु सृष्टेषु देवेषु वरदः प्रभुः॥  
प्रीतिमानभवद्ब्रह्मा ततोन्यं सोभ्यमन्यत॥ ७०.१५१ ॥  
  
ससर्ज सर्गमन्यं हि साधकं प्रभुरीश्वरः॥  
ततोभिध्यायतस्तस्य सत्याभिध्ययिनस्तदा॥ ७०.१५२ ॥  
  
प्रादुरासीत्तदा व्यक्तादर्वाक्स्रोतास्तु साधकः॥  
यस्मादर्वाक् न्यवर्तन्ते ततोर्वाक्स्रोतसस्तु ते॥ ७०.१५३ ॥  
  
ते च प्रकाशबहुलास्तमः पृक्ता रजोधिकाः॥  
तस्मात्ते दुःखबहुला भूयोभूयश्च कारिणः॥ ७०.१५४ ॥  
  
संवृता बहिरन्तश्च मनुष्याः साधकाश्च ते॥  
लक्षणैस्तारकाद्यैस्ते ह्यष्टधा तु व्यवस्तिताः॥ ७०.१५५ ॥  
  
सिद्धात्मानो मनुष्यास्ते गन्धर्वसहधर्मिणः॥  
इत्येष तैजसः सर्गो ह्यर्वाक्स्रोतः प्रकीर्तितः॥ ७०.१५६ ॥  
  
पञ्चमोनुग्रहः सर्गश्चतुर्धा तु व्यवस्थितः॥  
विपर्ययेण शक्त्या च सिद्ध्या तुष्ट्या तथैव च॥ ७०.१५७ ॥  
  
स्थावरेषु विपर्यासः स्तिर्यग्योनिषु शक्तितः॥  
सिद्धात्मानो मनुष्यास्तु ऋषिदेवेषु कृत्स्नशः॥ ७०.१५८ ॥ (तुलनीय - ब्रह्माण्डपुराणम् १.१.५.६१, पद्मपुराणम् १.३.७३ )  
  
इत्येष प्राकृतः सर्गो वैकृतोऽनवमः स्मृतः॥  
भूतादिकानां भूतानां षष्ठः सर्गः स उच्यते॥ ७०.१५९ ॥  
  
निवृत्तं वर्तमानं च तेषां जानन्ति वै पुनः॥  
भूतादिकानां भूतानां सप्तमः सर्ग एव च॥ ७०.१६० ॥  
  
तेऽपरिग्राहिणः सर्वे संविभागरताः पुनः॥  
स्वादनाश्चाप्यशीलाश्च ज्ञेया भूतादिकाश्च ते॥ ७०.१६१ ॥  
  
विपर्ययेण भूतादिरशक्त्या च व्यवस्थितः॥  
प्रथमो महतः सर्गो विज्ञेयो ब्रह्मणः स्मृतः॥ ७०.१६२ ॥  
  
तन्मात्राणां द्वितीयस्तु भूतसर्गः स उच्यते॥  
वैकारिकस्तृतीयस्तु सर्ग ऐन्द्रियकः स्मृतः॥ ७०.१६३ ॥  
  
इत्येष प्राकृतः सर्गः सम्भूतो बुद्धिपूर्वकः॥  
मुख्यसर्गश्चतुर्थश्च मुख्या वै स्थावराः स्मृताः॥ ७०.१६४ ॥  
  
ततोर्वाक्स्रोतसां सर्गः सप्तमः स तु मानुषः॥  
अष्टमोऽनुग्रहः सर्गः सात्त्विकस्तामसश्च सः॥ ७०.१६५ ॥  
  
पञ्चैते वैकृताः सर्गाः प्राकृतास्तु त्रयः स्मृताः॥  
प्राकृतो वैकृतश्चैव कौमारो नवमः स्मृतः॥ ७०.१६६ ॥  
  
अबुद्धिपूर्वकाः सर्गाः प्राकृतास्तु त्रय स्मृताः॥  
बुद्धिपूर्वं प्रवर्तन्ते षट् पुनर्ब्रह्मणस्तु ते॥ ७०.१६७ ॥  
  
विस्तरानुग्रहः सर्गः कीर्त्यमानो निबोधत॥  
चतुर्धावस्थितः सोथ सर्वभूतेषु कृत्स्रशः॥ ७०.१६८ ॥  
  
इत्येते प्राकृताश्चैव वैकृताश्च नवस्मृताः॥  
परस्परानुरक्ताश्च कारणैश्च बुधैः स्मृताः॥ ७०.१६९ ॥  
  
अग्रे ससर्ज वै ब्रह्मा मानसानात्मनः समान्॥  
ऋभुः सनत्कुमारश्च द्वावेतावूर्ध्वरेतसौ॥ ७०.१७० ॥  
  
पूर्वोत्पन्नौ पुरा तेभ्यः सर्वेषामपि पूर्वजौ॥  
व्यतीते त्वष्टमे कल्पे पुराणौ लोकसाक्षिणौ॥ ७०.१७१ ॥  
  
तौ वाराहे तु भूर्लोके तेजः सङ्क्षिप्य धिष्ठितौ॥  
तावुभौ मोक्षकर्माणावारोप्यात्मानमात्मनि॥ ७०.१७२ ॥  
  
प्रजां धर्मं च कामं च त्यक्त्वा वैराग्यमास्थितौ॥  
यथोत्पन्नस्तथैवेह कुमारः स इहोच्यते॥ ७०.१७३ ॥  
  
तस्मात्सनत्कुमारोति नामास्येह प्रकीर्तितम्॥  
सनन्दं सनकं चैव विद्वांसं च सनातनम्॥ ७०.१७४ ॥  
  
विज्ञानेन निवृत्तास्ते व्यवर्तन्त महौजसः॥  
सम्बुद्धाश्चैव नानात्वे अप्रवृत्ताश्च योगिनः॥ ७०.१७५ ॥  
  
असृष्ट्वैव प्रजासर्गं प्रतिसर्गं गताः पुनः॥  
ततस्तेषु व्यतीतेषु ततोन्यान्साधकान्सुतान्॥ ७०.१७६ ॥  
  
मानसानसृजद्ब्रह्म पुनः स्थानाभिमानिनः॥  
आभूतसम्प्लवावस्था यैरियं विधृता मही॥ ७०.१७७ ॥  
  
आपोग्निं पृथिवीं वायुमन्तरिक्षं दिवं तथा॥  
समुद्रांश्च नदीश्चैव तथा शैलवनस्पतीन्॥ ७०.१७८ ॥  
  
ओषधीनां तथात्मानो वल्लीनां वृक्षवीरुधाम्॥  
लताः काष्ठाः कलाश्चैव मुहूर्ताः सन्धिरात्र्यहान्॥ ७०.१७९ ॥  
  
अर्धमासांश्च मासांश्च अयनाब्दयुगानि च॥  
स्थानाभिमानिनः सर्वे स्थानाख्याश्चैव ते स्मृताः॥ ७०.१८० ॥  
  
देवानृषींश्च महतो गदतस्तान्नबोधत॥  
मरीचिभृग्वङ्गिरसं पुलस्त्यं पुलहं क्रतुम्॥ ७०.१८१ ॥  
  
दक्षमत्रिं वसिष्ठं च सोसृजन्मानसान्नव॥  
नव ब्रह्माण इत्येते पुराणे निश्चयं गताः॥ ७०.१८२ ॥  
  
तेषां ब्रह्मात्मकानां वै सर्वेषां ब्रह्मवादिनाम्॥  
स्थानानि कल्पयामास पूर्ववत्पद्मसम्भवः॥ ७०.१८३ ॥  
  
ततोसृजच्च सङ्कल्पं धर्मं चैव सुखावहम्॥  
सोसृजद्व्यवसायात्तु धर्मं देवो महेश्वरः॥ ७०.१८४ ॥  
  
सङ्कल्पं चैव सङ्कल्पात्सर्वलोकपितामहः॥  
मानसश्च रुचिर्नाम विजज्ञे ब्रह्मणः प्रभोः॥ ७०.१८५ ॥  
  
प्राणाद्ब्रह्मासृजद्दक्षं चक्षुर्भ्यां च मरीचिनम्॥  
भृगुस्तु हृदयाज्जज्ञे ऋषिः सलिल जन्मनः॥ ७०.१८६ ॥  
  
शिरसोङ्गिरसश्चैव श्रोत्रादत्रिं ततासृजत्॥  
पुलस्त्यं च तथोदानाद्व्यानाच्च पुलहं पुनः॥ ७०.१८७ ॥  
  
समानजो वसिष्ठश्च अपानान्निर्ममे क्रतुम्॥  
इत्येते ब्रह्मणः पुत्रा दिव्या एकादशा स्मृताः॥ ७०.१८८ ॥  
  
धर्मादयः प्रथमजाः सर्वे ते ब्रह्मणः सुताः॥  
भृग्वादयस्तु ते सृष्टा नवैते ब्रह्मवादिनः॥ ७०.१८९ ॥  
  
गृहमेधिनः पुराणास्ते धर्मस्तैः सम्प्रवर्तितः॥  
तेषां द्वादश ते वंशा दिव्या देवगुणान्विताः॥ ७०.१९० ॥  
  
क्रियावन्तः प्रजावन्तो महर्षिभिरलङ्कृताः॥  
ऋभुः सनत्कुमारश्च द्वावेतावूर्ध्वरेतसौ॥ ७०.१९१ ॥  
पूर्वोत्पन्नौ परं तेभ्यः सर्वेषामपि पूर्वजौ॥  
व्यतीतेत्वष्टमे कल्पे पुराणौ लोकसाक्षिणौ॥ ७०.१९२ ॥  
  
विराजेतामुभौ लोके तेजः सङ्क्षिप्य धिष्ठितौ॥  
तावुभौ योगकर्माणावारोप्यात्मानमात्मनि॥ ७०.१९३ ॥  
  
प्रजां धर्मं च कामं च त्यक्त्वा वैराग्यमास्थितौ॥  
यथोत्पन्नः स एवेह कुमारः स इहोच्यते॥ ७०.१९४ ॥  
  
तस्मात्सनत्कुमारेति नामास्येह प्रतिष्ठितम्॥  
ततोभिध्यायतस्तस्य जज्ञिरे मानसाः प्रजाः॥ ७०.१९५ ॥  
  
तच्छरीरसमुत्पन्नैः कार्यैस्तैः कारणैः सह॥  
क्षेत्रज्ञाः समवर्तन्त गात्रेभ्यस्तस्य धीमतः॥ ७०.१९६ ॥  
  
ततो देवासुरपितॄन्मानुषांश्च चतुष्टयम्॥  
सिसृक्षुरम्भास्येतानि स्वमात्मानमयूयुजत्॥ ७०.१९७ ॥  
  
ततस्तु युञ्जतस्तस्य तमोमात्रसमुद्भवम्॥  
समभिध्यायतः सर्गं प्रयत्नेन प्रजापतेः॥ ७०.१९८ ॥  
  
ततोस्य जघनात्पूर्वमसुरा जज्ञिरे सुताः॥  
असुः प्राणः स्मृतो विप्रस्तज्जन्मानस्ततोसुराः॥ ७०.१९९ ॥  
  
यया सृष्टासुराः सर्वे तां तनुं स व्यपोहत॥  
शापविद्धा तनुस्तेन सद्यो रात्रिजायत॥ ७०.२०० ॥  
  
सा तमोबहुला यस्मात्ततो रात्रिर्नियामिका॥  
आवृतास्तमसा रात्रौ प्रजास्तस्मात्स्वपन्त्युत॥ ७०.२०१ ॥  
  
सृष्ट्वासुरांस्ततः सो वै तनुमन्यामगृह्णत॥  
अव्यक्तां सत्त्वबहुलां ततस्तां सोभ्यपूजयत्॥ ७०.२०२ ॥  
  
ततस्तां युञ्जस्तस्य प्रियमासीत्प्रजापतेः॥  
ततो मुखात्समुत्पन्ना दीव्यतस्तस्य देवताः॥ ७०.२०३ ॥  
  
यतोस्य दीव्यतो जातास्तेन देवाः प्रकीर्तिताः॥  
धातुर्दिविति यः प्रोक्तः क्रीडायां स विभाव्यते॥ ७०.२०४ ॥  
  
यस्मात्तस्य तु दीव्यन्तो जज्ञिरे तेन देवताः॥  
देवान्सृष्ट्वाथ देवेशस्तनुमन्यामपद्यत॥ ७०.२०५ ॥  
  
उत्सृष्टा सा तनुस्तेन सद्योहः समजायत॥  
तस्मादहो धर्मयुक्तं देवताः समुपासते॥ ७०.२०६ ॥  
  
सत्त्वमात्रात्मिकामेव ततोन्यां सोभ्यमन्यत॥  
पितृवन्मन्यमानस्य पुत्रांस्तान्ध्यायतः प्रभोः॥ ७०.२०७ ॥  
  
पितरो ह्युपपक्षाभ्यां रात्र्यह्नोरन्तरेभवन्॥  
तस्मात्ते पितरो देवाः पितृत्वं तेन तेषु तत्॥ ७०.२०८ ॥  
  
यया सृष्टास्तु पितरस्तनुं तां स व्यपोहत॥  
शापविद्धा तनुस्तेन सद्यः सन्ध्या व्यजायत॥ ७०.२०९ ॥  
  
यस्मादहर्देवतानां रात्रिर्या सासुरी स्मृता॥  
तयोर्मध्ये तु पैत्री या तनुः सा तु गरीयसी॥ ७०.२१० ॥  
  
तस्माद्देवा सुराः सर्वे ऋषयो मानवास्तथा॥  
उपासन्ते मुदायुक्ता रात्र्यह्नोर्मध्यमां तनुम्॥ ७०.२११ ॥  
  
ततो ह्यन्यां पुनर्ब्रह्मा तनुं वै समगृह्णत॥  
रजोमात्रात्मिकायां तु मानसा सोसृजत्प्रभुः॥ ७०.२१२ ॥  
  
रजः प्रियांस्ततः सोथ मानसानसृजत्सुतान्॥  
मनस्विनस्ततस्तस्य मानवा जज्ञिरे सुताः॥ ७०.२१३ ॥  
  
सृष्ट्वा पुनः प्रजाश्चापि स्वां तनुं तामपोहत॥  
शापविद्धा तनुस्तेन ज्योत्स्ना सद्यस्त्वजायत॥ ७०.२१४ ॥  
  
यस्माद्भवन्ति संहृष्टाज्योत्स्नाया उद्भवे प्रजाः॥  
इत्येतास्तनवस्तेन ह्यपविद्धा महात्मना॥ ७०.२१५ ॥  
  
सद्यो रात्र्यहनी चैव सन्ध्या ज्योत्स्ना च जज्ञिरे॥  
ज्योत्स्ना सन्ध्या अहश्चैव सत्त्वमात्रात्मकं त्रयम्॥ ७०.२१६ ॥  
  
तमोमात्रात्मिका रात्रिः सा वै तस्मान्निशात्मिका॥  
तस्माद्देवा दिवातन्वा तुष्ट्या सृष्टा मुखात्तु वै॥ ७०.२१७ ॥  
  
यस्मात्तेषां दिवा जन्म बलिनस्तेन वै दिवा॥  
तन्वा ययासुरान् रात्रौ जघनादसृजत्प्रभुः॥ ७०.२१८ ॥  
  
प्राणेभ्यो निशिजन्मानो बलिनो निशि तेन ते॥  
एतान्येव भविष्याणां देवानामसुरैः सह॥ ७०.२१९ ॥  
  
पितॄणां मानवानां च अतीतानागतेषु वै॥  
मन्वन्तरेषु सर्वेषु निमित्तानि भवन्ति हि॥ ७०.२२० ॥  
  
ज्योत्स्ना रात्र्यहनी सन्ध्या चत्वार्यम्भांसि तानि वै॥  
भान्ति यस्मात्ततोम्भांसि शब्दोयं सुमनीषिभिः॥ ७०.२२१ ॥  
  
भातिर्दीप्तौ निगदितः पुनश्चाथ प्रजापतिः॥  
सोऽम्भांस्येतानि सृष्ट्वा तु देवमानुषदानवान्॥ ७०.२२२ ॥  
  
पितॄंश्चैव सृजत्तन्वा आत्मना विविधान्पुनः॥  
तामुत्सृज्य तनुं ज्योत्स्नां ततोन्यां प्राप्य स प्रभुः॥ ७०.२२३ ॥  
  
मूर्तिं तमोरजः प्रायां पुनरेवाभ्यपूजयत्॥  
अन्धकारे क्षुधाविष्टांस्ततोन्यसोसृजत्प्रभुः॥ ७०.२२४ ॥  
  
तेन सृष्टाः क्षुधात्मानो अम्भांस्यादातुमुद्यताः॥  
अभांस्येतानि रक्षाम उक्तवन्तस्तु तेषु ये॥ ७०.२२५ ॥  
  
राक्षसा नाम ते यस्मात् क्षुधाविष्टा निशाचराः॥  
येब्रुवन्यक्षमोम्भांसि तेषां हृष्टाः परस्परम्॥ ७०.२२६ ॥  
  
तेन ते कर्मणा यक्षा गुह्यका गूढकर्मणा॥  
रक्षेति पालने चापि धातुरेष विभाष्यते॥ ७०.२२७ ॥  
  
एवं च यक्षतिर्धातुर्भक्षणे स निरुच्यते॥  
तं दृष्ट्वा ह्यप्रियेणास्य केशाः शीर्णास्तु धीमतः॥ ७०.२२८ ॥  
  
ते शीर्णाश्चोत्थिता ह्यूर्ध्वं ते चैवारुरुधुः प्रभुम्॥  
हीनास्तच्छिरसो बाला यस्माच्चैवावसर्पिणः॥ ७०.२२९ ॥  
  
व्यालात्मानः स्मृता बाला हीनत्वादहयः स्मृताः॥  
पतत्वात्पन्नगाश्चैव सर्पाश्चैवावसर्पणात्॥ ७०.२३० ॥  
  
तस्य क्रोधोद्भवो योसौ अग्निगर्भः सुदारुणः॥  
स तु सर्पान् सहोत्पन्नानाविवेश विषात्मकः॥ ७०.२३१ ॥  
  
सर्पान्सृष्ट्वा ततः क्रुद्धः क्रोधात्मानो विनिर्ममे॥  
वर्णेन कपिशेनोग्रास्ते भूताः पिशिताशनाः॥ ७०.२३२ ॥  
  
भूतत्वात्ते स्मृता भूताः पिशाचाः पिशिताशनात्॥  
प्रसन्नं गायतस्तस्य गन्धर्वा जज्ञिरे यदा॥ ७०.२३३ ॥  
  
धयतीत्येष वै धातुः पानत्वे परिपठ्यते॥  
धयन्तो जज्ञिरे वाचं गन्धर्वास्तेन ते स्मृताः॥ ७०.२३४ ॥  
  
अष्टस्वेतासु सृष्टासु देवयोनिषु स प्रभुः॥  
ततः स्वच्छन्दतोन्यानि वयांसि वयसासृजत्॥ ७०.२३५ ॥  
  
स्वच्छन्दतः स्वच्छन्दांसि वयसा च वयांसि च॥  
पशून्सृष्ट्वा स देवेशोऽसृजत्पक्षिगणानपि॥ ७०.२३६ ॥  
  
मुखतोजाः ससर्जाथ वक्षसश्चावयोसृजत्॥  
गाश्चैवाथोदराद्ब्रह्मा पार्श्वाभ्यां च विनिर्ममे॥ ७०.२३७ ॥  
  
पद्भ्यां चाश्वान् समातङ्गान् रासभानावयान्मृगान्॥  
उष्ट्रानश्वतरांश्चैव तथान्याश्चैव जातयः॥ ७०.२३८ ॥  
  
ओषध्यः फलमूलिन्यो रोमभ्यस्तस्य जज्ञिरे॥  
एवं पश्वोषधीः सृष्ट्वायूयुजत्सोध्वरे प्रभुः॥ ७०.२३९ ॥  
  
गौरजः पूरुषो मेषो ह्यश्वोश्वतरगर्दभौ॥  
एतान्ग्राम्यान्पशूनाहुरारण्यान्वै निबोधत॥ ७०.२४० ॥  
  
श्वापदो द्विखुरो हस्ती वानराः पक्षिपञ्चमाः॥  
आदकाः पशवः षष्ठाः सप्तमास्तु सरीसृपाः॥ ७०.२४१ ॥  
  
महिषा गवयाक्षाश्च प्लवङ्गाः शरभा वृकाः॥  
सिंहस्तु सप्तमस्तेषामारण्याः पशवः स्मृताः॥ ७०.२४२ ॥  
  
गायत्रं च ऋचं चैव त्रिवृत्साम रथन्तरम्॥  
अग्निष्टोमं च यज्ञानां निर्ममे प्रथमान्मुखात्॥ ७०.२४३ ॥  
  
यजूंषि त्रैष्टुभं छन्दस्तोमं पञ्चदशं तथा॥  
बृहत्साम तथोक्थ्यं च दक्षिणादसृजन्मुखात्॥ ७०.२४४ ॥  
  
सामानि जगतीच्छन्दस्तोमं सप्तदशं तथा॥  
वैरूपमतिरात्रं च पश्चिमादसृजन्मुखात्॥ ७०.२४५ ॥  
  
एकविंशमथर्वाणमाप्तोर्या माणमेव च॥  
अनुष्टुभं सवैराजमुत्तरादसृजन्मुखात्॥ ७०.२४६ ॥  
  
विद्युतोशनिमेघांश्च रोहितेन्द्रधनूंषि च॥  
तेजांसि च ससर्जादौ कल्पस्य भगवान्प्रभुः॥ ७०.२४७ ॥  
  
उच्चावचानि भूतानि गात्रेभ्यस्तस्य जज्ञिरे॥  
ब्रह्मणस्तु प्रजासर्गं सृजतो हि प्रजापतेः॥ ७०.२४८ ॥  
  
सृष्ट्वा चतुष्टयं पूर्वं देवासुरनरान्पितॄन्॥  
ततोसृजत्स भूतानि स्थावराणि चराणि च॥ ७०.२४९ ॥  
  
यक्षान्पिशाचान् गन्धर्वंस्त्वथैवाप्सरसां गणान्॥  
नरकिन्नररक्षांसि वयः पशुमृगोरगान्॥ ७०.२५० ॥  
  
अव्ययं च व्ययं चापि यदिदं स्थाणुजङ्गमम्॥  
तेषां वै यानि कर्माणि प्राक्सृष्ट्यां प्रतिपेदिरे॥ ७०.२५१ ॥  
  
तान्येव प्रतिपद्यन्ते सृज्यमानाः पुनः पुनः॥  
हिंस्राहिंस्रे मृदुक्रूरे धर्माधर्मे नृतानृते॥ ७०.२५२ ॥  
  
तद्भाविताः प्रपद्यन्ते तस्मात्तत्तस्य रोचते॥  
महाभूतेषु सृष्टेषु इन्द्रियार्थेषु मूर्तिषु॥ ७०.२५३ ॥  
  
विनियोगं च भूतानां धातैव व्यदधात्स्वयम्॥  
केचित्पुरुषकारं तु प्राहुः कर्म सुमानवाः॥ ७०.२५४ ॥  
  
दैवमित्यपरे विप्राः स्वभावं भूत चिन्तकाः॥  
पौरुषं कर्म दैवं च फलवृत्तिस्वभावतः॥ ७०.२५५ ॥  
  
न चैकं न पृथग्भावमधिकं न ततो विदुः॥  
एतदेवं च नैकं च नामभेदेन नाप्युभे॥ ७०.२५६ ॥  
  
कर्मस्था विषमं ब्रूयुः सत्त्वस्थाः समदर्शनाः॥  
नाम रूपं च भूतानां कृतानां च प्रपञ्चनम्॥ ७०.२५७ ॥  
  
वेदशब्देभ्य एवादौ निर्ममे स महेश्वरः॥  
ऋषीणां नामधेयानि याश्च वेदेषु वृत्तयः॥ ७०.२५८ ॥  
  
शर्वर्यन्ते प्रसूतानां तान्येवैभ्यो ददात्यजः॥  
एवंविधाः सृष्टयस्तु ब्रह्मणोव्यक्तजन्मनः॥ ७०.२५९ ॥  
  
शर्वर्यन्ते प्रदृश्यन्ते सिद्धिमाश्रित्य मानसीम्॥  
एवम्भूतानि सृष्टानि स्थावराणि चराणि च॥ ७०.२६० ॥  
  
यदास्य ताः प्रजाः सृष्टा न व्यवर्धन्त सत्तमाः॥  
तमोमात्रावृतो ब्रह्मा तदा शोकेन दुःखितः॥ ७०.२६१ ॥  
  
ततः स विदधे बुद्धिमर्थनिश्चयगामिनीम्॥  
अथात्मनि समद्राक्षीत्तमोमात्रां नियामिकाम्॥ ७०.२६२ ॥  
  
रजः सत्त्वं परित्यज्य वर्तमानां स्वधर्मतः॥  
ततः स तेन दुःखेन दुःखं चक्रे जगत्पतिः॥ ७०.२६३ ॥  
  
तमश्च व्यनुदत्पश्चाद्रजः सत्त्वं तमावृणोत्॥  
तत्तमः प्रतिनुन्नं वै मिथुनं समजायत॥ ७०.२६४ ॥  
  
अधर्मस्तमसो जज्ञे हिंसा शोकादजायत॥  
ततस्तस्मिन्समुद्भूते मिथुने दारुणात्मिके॥ ७०.२६५ ॥  
  
गतासुर्भगवानासीत्प्रीतिश्चैनमशिश्रियत्॥  
स्वां तनुं स ततो ब्रह्मा तामपोहत भास्वराम्॥ ७०.२६६ ॥  
  
द्विधा कृत्वा स्वकं देहमर्धेन पुरुषोभवत्॥  
अर्धेन नारी सा तस्य शतरूपा व्यजायत॥ ७०.२६७ ॥  
  
प्रकृतिं भूतधात्रिं तां कामाद्वै सृष्टवान्प्रभुः॥  
सा दिवं पृथिवीं चैव महिम्ना व्याप्यधिष्ठिता॥ ७०.२६८ ॥  
  
ब्रह्मणः सा तनुः पूर्वा दिवमावृत्य तिष्ठति॥  
या त्वर्धात्सृजतो नारी शतरूपा व्यजायत॥ ७०.२६९ ॥  
  
सा देवी नियुतं तप्त्वा तपः परमदुश्चरम्॥  
भर्तारं दीप्तयशसं पुरुषं प्रत्यपद्यत॥ ७०.२७० ॥  
  
स वै स्वायम्भुवः पूर्वं पुरुषो मनुरुच्यते॥  
तस्यैव सप्ततियुगं मन्वन्तरमिहोच्यते॥ ७०.२७१ ॥  
  
लेभे स पुरुषः पत्नीं शतरूपामयोनिजाम्॥  
तया सार्धं स रमते तस्मात्सा रतिरुच्यते॥ ७०.२७२ ॥  
  
प्रथमः सम्प्रयोगात्मा कल्पादौ समपद्यत॥  
विराजमसृजद्ब्राह्मा सोभवत्पुरुषो विराट्॥ ७०.२७३ ॥  
  
सम्राट् च शतरूपा वै वेराजः स मनुः स्मृतः॥  
स वैराजः प्रजासर्गं ससर्ज पुरुषो मनुः॥ ७०.२७४ ॥  
  
वैराजात्पुरुषाद्वीराच्छतरूपा व्यजायत॥  
प्रियव्रतोत्तनापादौ पुत्रौ द्वौ लोकसम्मतौ॥ ७०.२७५ ॥  
  
कन्ये द्वे च महाभागे याभ्यां जाता इमाः प्रजाः॥  
देवी नाम तथाकूतिः प्रसूतिश्चैव ते उभे॥ ७०.२७६ ॥  
  
स्वायम्भुवः प्रसूतिं तु दक्षाय प्रददौ प्रभुः॥  
प्राणो दक्ष इति ज्ञेयः सङ्कल्पो मनुरुच्यते॥ ७०.२७७ ॥  
  
रुचेः प्रजापतेः सोथ आकूतिं प्रत्यपादयत्॥  
आकूत्यां मिथुनं जज्ञे मानसस्य रुचेः शुभम्॥ ७०.२७८ ॥  
  
यज्ञश्च दक्षिणा चैव यमलौ सम्बभूवतुः॥  
यज्ञस्य दक्षिणायां तु पुत्रा द्वादश जज्ञिरे॥ ७०.२७९ ॥  
  
यामा इति समाख्याता देवाः स्वायम्भुवेन्तरे॥  
एतस्य पुत्रा यज्ञस्य तस्माद्यामाश्च ते स्मृताः॥ ७०.२८० ॥  
  
अजितश्चैव शुक्रश्च गणौ द्वौ ब्रह्मणा कृतौ॥  
यामाः पूर्वं प्रजाता ये तेऽभवंस्तु दिवौकसः॥ ७०.२८१ ॥  
  
स्वायम्भुवसुतायां तु प्रसूत्यां लोकमातरः॥  
तस्यां कन्याश्चतुर्विशद्दक्षस्त्वजनयत्प्रभुः॥ ७०.२८२ ॥  
  
सर्वास्ताश्च महाभागाः सर्वाः कमललोचनाः॥  
भोगवत्यश्च ताः सर्वाः सर्वास्ता योगमातरः॥ ७०.२८३ ॥  
  
सर्वाश्च ब्रह्मवादिन्यः सर्वा विश्वस्य मातरः॥  
श्रद्धा लक्ष्मीर्धृतिस्तुष्टिः पुष्टिर्मेधा क्रिया तथा॥ ७०.२८४ ॥  
  
बुद्धिर्लज्जा वपुः शान्तिः सिद्धिः कीर्तिस्त्रयोदश॥  
पत्न्यर्थं प्रतिजग्राह धर्मो दाक्षायणीः प्रभुः॥ ७०.२८५ ॥  
  
दाराण्येतानि वै तस्य विहितानि स्वयम्भुवा॥  
ताभ्यः शिष्ट यवीयस्य एकादश सुलोचनाः॥ ७०.२८६ ॥  
  
सती ख्यात्यथ सम्भूतिः स्मृतिः प्रीतिः क्षमा तथा॥  
सन्नतिश्चानसूया च ऊर्जा स्वाहा स्वधा तथा॥ ७०.२८७ ॥  
  
तास्तथा प्रत्यपद्यन्त पुनरन्ये महर्षयः॥  
रुद्रो भृगुर्मरिचिश्च अङ्गिराः पुलहः क्रतुः॥ ७०.२८८ ॥  
  
पुलस्त्योत्रिर्वसिष्ठश्च पितरोग्निस्तथैव च॥  
सतीं भवाय प्रायच्छत् ख्यातिं च भृगवे ततः॥ ७०.२८९ ॥  
  
मरीचये च सम्भूति स्मृतिमङ्गिरसे ददौ॥  
प्रीतिं चैव पुलस्त्याय क्षमां वै पुलहाय च॥ ७०.२९० ॥  
  
क्रतेव सन्नतिं नाम अनसूयां तथात्रये॥  
ऊर्जां ददौ वसिष्ठाय स्वाहामप्यग्नये ददौ॥ ७०.२९१ ॥  
  
स्वधां चैव पितृभ्यस्तु तास्वपत्यानि बोधत॥  
एताः सर्वा महाभागाः प्रजास्वनुसृताः स्थिताः॥ ७०.२९२ ॥  
  
मन्वन्तरेषु सर्वेषु यावदाभूतसम्प्लवम्॥  
श्रद्धा कामं विजज्ञे वै दर्पो लक्ष्मीसुतः स्मृतः॥ ७०.२९३ ॥  
  
धृत्यास्तु नियमः पुत्रस्तुष्ट्याः सन्तोष एव च॥  
पुष्ट्या लोभः सुतश्चापि मेधापुत्रः श्रुतस्तथा॥ ७०.२९४ ॥  
  
क्रियायामभवत्पुत्रो दण्डः समय एव च॥  
बुद्ध्यां बोधः सुतस्तद्वत्प्रमादोप्युपजायत॥ ७०.२९५ ॥  
  
लज्जायां विनयः पुत्रो व्यवसायो वसोः सुतः॥  
क्षेमः शान्तिसुतश्चापि सुखं सिद्धेर्व्यजायत॥ ७०.२९६ ॥  
  
यशः कीर्तिसुतश्चापि इत्येते धर्मसूनवः॥  
कामस्य हर्षः पुत्रो वै देव्यां प्रीत्यां व्यजायत॥ ७०.२९७ ॥  
  
इत्येष वै सुतोदर्कः सर्गो धर्मस्य कीर्तितः॥  
जज्ञे हिंसा त्वधर्माद्वै निकृतिं चानृतं सुतम्॥ ७०.२९८ ॥  
  
निकृत्यां तु द्वयं जज्ञे भयं नरक एव च॥  
माया च वेदना चापि मिथुनद्वयमेतयोः॥ ७०.२९९ ॥  
  
भूयो जज्ञेथ वै माया मृत्युं भूतापहारिणम्॥  
वेदनायाः सुतश्चापि दुःखं जज्ञे च रौरवः॥ ७०.३०० ॥  
  
मृत्योर्व्याधिजराशोकक्रोधासूयाश्च जज्ञिरे॥  
दुःखोत्तराः सुता ह्येते सर्वे चाधर्मलक्षणाः॥ ७०.३०१ ॥  
  
नैषां भार्यास्तु पुत्राश्च सर्वे ह्येते परिग्रहाः॥  
इत्येष तामसः सर्गो जज्ञे धर्मनियामकः॥ ७०.३०२ ॥  
  
प्रजाः सृजेति व्यादिष्टो ब्रह्मणा नीललोहितः॥  
सोभिध्याय सतीं भार्यां निर्ममे ह्यात्मसम्भवान्॥ ७०.३०३ ॥  
  
नाधिकान्न च हीनांस्तान्मानसानात्मनः समान्॥  
सहस्रं हि सहस्राणां सोसृजत्कृत्तिवाससः॥ ७०.३०४ ॥  
  
तुल्यानेवात्मनः सर्वान् रूपतेजोबलुश्रुतैः॥  
पिङ्गलान्सनिषङ्गांश्च सकपर्दान्सलोहितान्॥ ७०.३०५ ॥  
  
विशिष्टान् हरिकेशांश्चदृष्टिघ्नांश्च कपालिनः॥  
महारूपान्विरूपांश्च विश्वरूपान्स्वरूपिणः॥ ७०.३०६ ॥  
  
रथिनश्चर्मिणश्चैव वर्मिणश्च वरूथिनः॥  
सहस्रशतबाहुंश्च दिव्यान्भौ मान्तरिक्षगान्॥ ७०.३०७ ॥  
  
स्थूलशीर्षानष्टदंष्ट्रान्द्विजिह्वांस्तांस्त्रिलोचनान्॥  
अन्नादान्पिशिताशांश्च आज्यपान्सोमपानपि॥ ७०.३०८ ॥  
  
मीढुषोतिकपालांश्च शितिकण्ठोर्ध्वरेतसः॥  
हव्यादाञ्छ्रुतधर्मंश्च धर्मिणो ह्यथ बर्हिणः॥ ७०.३०९ ॥  
  
आसीनान्धावतश्चैव पञ्चभूतान्सहस्रशः॥  
अध्यापिनोध्यायिनश्च जपतो युञ्जतस्तथा॥ ७०.३१० ॥  
  
धूमवन्तो ज्वलन्तश्च नदीमन्तोतिदीप्तिनः॥  
वृद्धान्बुद्धिमतश्चैव ब्रह्मिष्ठाञ्शुभदर्शनान्॥ ७०.३११ ॥  
  
नीलग्रीवान्सहस्राक्षान्सर्वांश्चाथ क्षमाकरान्॥  
अदृश्यान्सर्वभूतानां महायोगान्महौजसः॥ ७०.३१२ ॥  
  
भ्रमन्तोभिद्रवन्तश्च पल्वन्तश्च सहस्रशः॥  
अयातयामानसृजद्रुद्रानेतान् सुरोत्तमान्॥ ७०.३१३ ॥  
  
ब्रह्मा दृष्ट्वाब्रवीदेनं मास्राक्षीरीदृशीः प्रजाः॥  
स्रष्टव्या नात्मनस्तुल्याः प्रजा देव नमोस्तु ते॥ ७०.३१४ ॥  
  
अन्याः सृज त्वं भद्रं ते प्रजा वै मृत्युसंयुताः॥  
नारप्स्यन्ते हि कर्माणि प्रजावगतमृत्यवः॥ ७०.३१५ ॥  
  
एवमुक्तोऽब्रवीदेनं नाहं मृत्युजरान्विताः॥  
प्रजाः सक्ष्यामि भद्रं ते स्थितोह त्वं सृज प्रजाः॥ ७०.३१६ ॥  
  
एते ये वै मया सृष्टा विरूपा नीललोहिताः॥  
सहस्राणां सहस्रं तु आत्मनो निस्सृताः प्रजाः॥ ७०.३१७ ॥  
  
एते देवा भविष्यन्ति रुद्रा नाम महाबलाः॥  
पृथिव्यामन्तरिक्षे च दिक्षु चैव परिश्रिताः॥ ७०.३१८ ॥  
  
शतरुद्राः समात्मनो भविष्यन्तीति याज्ञिकाः॥  
यज्ञभाजो भविष्यन्ति सर्वदेवगणैः सह॥ ७०.३१९ ॥  
  
मन्वन्तरेषु ये देवा भविष्यन्तीह भेदतः॥  
सार्धं तैरीज्यमानास्ते स्थास्यन्तीहायुगक्षयात्॥ ७०.३२० ॥  
  
एवमुक्तस्तदा ब्रह्मा महादेवेन धीमता॥  
प्रत्युवाच नमस्कृत्य हृष्यमाणः प्रजापतिः॥ ७०.३२१ ॥  
  
एवं भवतु भद्रं ते यथा ते व्याहृतं विभो॥  
ब्रह्मणा समनु ज्ञाते तथा सर्वमभूत्किल॥ ७०.३२२ ॥  
  
ततः प्रभृति देवेशो न चासूयत वै प्रजाः॥  
ऊर्ध्वरेताः स्थितः स्थाणुर्यावदाभूतसम्प्लवम्॥ ७०.३२३ ॥  
  
यस्मादुक्तः स्थितोस्मीति तस्मात्स्थाणुरिति स्मृतः॥  
एष देवो महादेवः पुरुषोर्कसमद्युतिः॥ ७०.३२४ ॥  
  
अर्धनारीनरवपुस्तेजसा ज्वलनोपमः॥  
स्वेच्छयासौ द्विधाभूतः पृथक् स्त्री पुरुषः पृथक्॥ ७०.३२५ ॥  
  
स एवैकादशार्धेन स्थितोसौ परमेश्वरः॥  
तत्र या सा महाभागा शङ्करस्यार्धकायिनी॥ ७०.३२६ ॥  
  
प्रागुक्ता तु महादेवी स्त्री सैवेह सती ह्यभूत्॥  
हिताय जगतां देवी दक्षेणाराधिता पुरा॥ ७०.३२७ ॥  
  
कार्यार्थं दक्षिणं तस्याः शुक्लं वामं तथासितम्॥  
आत्मानं विभजस्वेति प्रोक्ता देवेन शम्भुना॥ ७०.३२८ ॥  
  
सा तथोक्ता द्विधाभूता शुक्ला कृष्णा च वै द्विजाः॥  
तस्या नामानि वक्ष्यामि श्रृण्वन्तु च समाहिताः॥ ७०.३२९ ॥  
  
स्वाहा स्वधा महाविद्या मेधा लक्ष्मीः सरस्वती॥  
सती दाक्षायणी विद्या इच्छाशक्तिः क्रियात्मिका॥ ७०.३३० ॥  
  
अपर्णा चैकपर्णा च तथा चैवैकपाटला॥  
उमा हैमवती चैव कल्याणी चैकमातृका॥ ७०.३३१ ॥  
  
ख्यातिः प्रज्ञा महाभागा लोके गौरीति विश्रुता॥  
गणाम्बिका महादेवी नन्दिनी जातवेदसी॥ ७०.३३२ ॥  
  
एकरूपमथैतस्याः पृथग्देहविभावतान्॥  
सावित्री वरदा पुण्या पावनी लोकविश्रुता॥ ७०.३३३ ॥  
  
आज्ञा आवेशनी कृष्णा तामसी सात्त्विकी शिवा॥  
प्रकृतिर्विकृता रौद्री दुर्गा भद्रा प्रमाथिनी॥ ७०.३३४ ॥  
  
कालरात्रिर्महामाया रेवती भूतनायिका॥  
द्वापरान्तविभागे च नामानीमानिसुव्रताः॥ ७०.३३५ ॥  
  
गौतमी कौशिकी चार्या चण्डी कात्यायनी सती॥  
कुमारी यादवी देवी वरदा कृष्णपिङ्गला॥ ७०.३३६ ॥  
  
बर्हिध्वजा शूलधरा परमा ब्रह्मचारिणी॥  
महेन्द्रोपेन्द्रभगिनी दृषद्वत्येकशूलधृक्॥ ७०.३३७ ॥  
  
अपराजिता बहुभुजा प्रगल्भा सिंहवाहिनी॥  
शुम्भादिदैत्यहन्त्री च महामहिषमर्दिनी॥ ७०.३३८ ॥  
  
अमोघा विन्ध्यनिलया विक्रान्ता गणनायिका॥  
देव्या नामविकाराणि इत्येतानि यथाक्रमम्॥ ७०.३३९ ॥  
  
भद्रकाल्या मयोक्तानी सम्यक्फलप्रदानि च॥  
ये पठन्ति नरास्तेषां विद्यते न च पातकम्॥ ७०.३४० ॥  
  
अरण्ये पर्वते वापि पुरे वाप्यथवा गृहे॥  
रक्षामेतां प्रयुञ्जीत जले वाथ स्थलेपि वा॥ ७०.३४१ ॥  
  
व्याघ्रकुम्भीनचोरेभ्यो भयस्थाने विशेषतः॥  
आपत्स्वपि च सर्वासु देव्या नामानि कीर्तयेत्॥ ७०.३४२ ॥  
  
आर्यकग्रहभूतैश्च पूतनामातृभिस्तथा॥  
अभ्यर्दितानां बालानां रक्षामेतां प्रयोजयेत्॥ ७०.३४३ ॥  
  
महादेवीकले द्वे तु प्रज्ञा श्रीश्च प्रकीर्तिते॥  
आभ्यां देवीसहस्राणी यैर्व्याप्तमखिलं जगत्॥ ७०.३४४ ॥  
  
अनया देवदेवोसौ सत्या रुद्रो महेश्वरः॥  
आतिष्ठत्सर्वलोकानां हिताय परमेश्वरः॥ ७०.३४५ ॥  
  
रुद्रः पशुपतिश्चासीत्पुरा दग्धं पुरत्रयम्॥  
देवाश्च पशवः सर्वे बभूवुस्तस्य तेजसा॥ ७०.३४६ ॥  
  
यः पठेच्छृणुयाद्वापि आदिसर्गक्रमं शुभम्॥  
स याति ब्रह्मणो लोकं श्रावयेद्वा द्विजोत्तमान्॥ ७०.३४७ ॥  
  
इति श्रीलिङ्गमहापुराणे पूर्वभागे सृष्टिविस्तारो नाम सप्ततितमोध्यायः॥ ७० ॥