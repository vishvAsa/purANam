+++
title = "०४८ अहल्याचरितम्"
title_english = "048 The legend of ahalya"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_1/Kanda_1_BK-048-_Ahalya_Charitham.mp3"></div>

<div class="js_include collapsed" newlevelforh1="2" title="IITK" unfilled url="/purANam/rAmAyaNam/audIchya-pAThaH/iitk/1_bAlakANDam/04-mithilAyAtrA/03/048_ahalyAcharitam.md">
<details><summary><h2>IITK ...{Loading}...</h2></summary>

Having received the hospitality of king Sumati, Viswamitra, Rama and
Lakshmana travel towards Mithila. On enquiry by Rama sage Viswamitra
relates the story of Gautama's curse to Ahalya.



### श्लोकः
#### मूलम्
पृष्ट्वा तु कुशलं तत्र परस्परसमागमे।  
कथान्ते सुमतिर्वाक्यं व्याजहार महामुनिम्॥1.48.1॥

#### शब्दार्थः
तत्र there, परस्परसमागमे by mutual gettogether (each of them), सुमतिः Sumati, कुशलम् welfare, पृष्ट्वा having enquired, कथान्ते at the end of conversation, महामुनिम् addressing  great ascetic Visvamitra, वाक्यम् these words, व्याजहार spoke.

#### आङ्ग्लानुवादः
Getting together they enquired one another's health. And then Sumati spoke to the great ascetic (Viswamitra).



### श्लोकः
#### मूलम्
इमौ कुमारौ भद्रं ते देवतुल्यपराक्रमौ।  
गजसिंहगती वीरौ शार्दूलवृषभोपमौ॥1.48.2॥  
पद्मपत्रविशालाक्षौ खड्गतूणी धनुर्धरौ।  
अश्विनाविव रूपेण समुपस्थितयौवनौ॥1.48.3॥  
यदृच्छयैव गां प्राप्तौ देवलोकादिवामरौ।  
कथं पद्भ्यामिह प्राप्तौ किमर्थं कस्य वा मुने॥1.48.4॥

#### शब्दार्थः
मुने O Sage Visvamitra, ते भद्रम् prosperity to you, देवतुल्यपराक्रमौ possessed of prowess equal to that of celestial beings, गजसिंहगती possessed of the gait of elephant or a lion, वीरौ heroic, शार्दूलवृषभोपमौ resembling tiger or bull in appearance, पद्मपत्रविशालाक्षौ having expansive eyes like lotuspetals, खड्गतूणी धनुर्धरौ armed with scimitars, bows and quivers, रूपेण in beauty, अश्विनाविव like Ashvins, समुपस्थितयौवनौ attained their youth,       देवलोकात् from celestial world, यदृच्छयैव by their own free will, (casually), गाम् the earth, प्राप्तौ having reached, अमराविव like devatas, इमौ these two, कुमारौ youths, इह here, पद्भ्याम् on foot, कथम् how, किमर्थम् for what purpose, (अनु)प्राप्तौ have reached, कस्य वा to whom they belong.

#### आङ्ग्लानुवादः
"O Sage, wish you well Who are these two youths who seem to possess the  prowess of celestial beings. They walk with the gait of an elephant or a lion. They are courageous like tiger or a bull. Their large eyes are like lotuspetals. They are armed with scimitars, bows and quivers. They are young and handsome like Aswinikumaras dropped from heaven casually. Whose sons are they? How did they  come here on foot? With what purpose?



### श्लोकः
#### मूलम्
भूषयन्ताविमं देशं चन्द्रसूर्याविवाम्बरम्।  
परस्परस्य सदृशौ प्रमाणेङ्गितचेष्टितैः॥1.48.5॥  
किमर्थं च मुनिश्रेष्ठ सम्प्राप्तौ दुर्गमे पथि।  
वरायुधधरौ वीरौ श्रोतुमिच्छामि तत्त्वतः॥1.48.6॥

#### शब्दार्थः
मुनिश्रेष्ठ O Great ascetic, प्रमाणेङ्गितचेष्टितैः in personality, in expressions and gestures,  परस्परस्य each other, सदृशौ resemble, चन्द्रसूर्यौ Moon and Sun, अम्बरमिव in the sky, इमम् this, देशम् country, भूषयन्तौ adorning, वरायुधधरौ holding excellent weapons, वीरौ heroes, दुर्गमे difficult to traverse, पथि paths, किमर्थम् for what purpose, सम्प्राप्तौ have come, तत्त्वतः truly, श्रोतुम् to listen, इच्छामि I am desirous.

#### आङ्ग्लानुवादः
O Great ascetic they resemble each other in personality, expression and gestures. They adorn this land like Sun and moon in the sky holding excellent weapons. These heroes have trodden paths difficult to traverse. For what purpose have they come? I want to hear clearly".



### श्लोकः
#### मूलम्
तस्य तद्वचनं श्रुत्वा यथावृत्तं न्यवेदयत्।  
सिद्धाश्रमनिवासं च राक्षसानां वधं तथा॥1.48.7॥

#### शब्दार्थः
तस्य his, तत् वचनम् those words, श्रुत्वा having listened, सिद्धाश्रमनिवासम् च their stay at Siddha ashrama, तथा and, राक्षसानाम् rakshasas, वधम् slaying, यथावृत्तम् all that had actually happened, न्यवेदयत् related.

#### आङ्ग्लानुवादः
On hearing his words, he (Viswamitra) related all about their stay at Siddhashrama and the slaying of rakshasas.



### श्लोकः
#### मूलम्
विश्वामित्रवचश्श्रुत्वा राजा परमहर्षितः।  
अतिथी परमौ प्राप्तौ पुत्रौ दशरथस्य तौ॥1.48.8॥  
पूजयामास विधिवत्सत्कारार्हौ महाबलौ।

#### शब्दार्थः
राजा king Sumati, विश्वामित्रवचः words of Visvamitra, श्रुत्वा having listened, परमहर्षितः exceedingly delighted, परमौ distinguished, अतिथी two guests, प्राप्तौ having arrived, सत्कारार्हौ worthy of honours, महाबलौ highly valiant, तौ दशरथस्य पुत्रौ those two sons of Dasaratha, विथिवत् in accordance with tradition, पूजयामास extended hospitality.

#### आङ्ग्लानुवादः
After hearing Viswamitra, the king (Sumati) got exceedingly delighted and extended  
hospitality in accordance with tradition to the highly valiant sons of Dasaratha, the distinguished guests worthy of honour.



### श्लोकः
#### मूलम्
ततः परमसत्कारं सुमतेः प्राप्य राघवौ॥1.48.9॥  
उष्य तत्र निशामेकां जग्मतुर्मिथिलां ततः ।

#### शब्दार्थः
राघवौ Rama and Lakshmana, ततः from that, सुमतेः king Sumati, परमसत्कारम् great honours, प्राप्य having obtained, तत्र there, एकाम् one, निशाम् night, उष्य having stayed, ततः thereafter, मिथिलाम् towards Mithila, जग्मतुः set out.

#### आङ्ग्लानुवादः
The descendants of Raghu (Rama and Lakshmana) having received great honour from Sumati, stayed there one night and thereafter set out for Mithila.



### श्लोकः
#### मूलम्
तान् दृष्ट्वा मुनयस्सर्वे जनकस्य पुरीं शुभाम्॥1.48.10॥  
साधु साध्विति शंसन्तो मिथिलां समपूजयन्।

#### शब्दार्थः
सर्वे all, मुनयः ascetics, जनकस्य Janaka's, ताम् that, शुभाम् auspicious, पुरीम् city, दृष्ट्वा having seen, साधु साधु इति excellent, excellent, शंसन्तः admiring, मिथिलाम् Mithila, समपूजयन् worshipped.

#### आङ्ग्लानुवादः
All the ascetics, having seen that auspicious city of Janaka worshipfully admired Mithila saying, 'Excellent, Excellent'



### श्लोकः
#### मूलम्
मिथिलोपवने शून्यमाश्रमं दृश्य राघवः॥1.48.11॥  
पुराणं निर्जनं रम्यं पप्रच्छ मुनिपुङ्गवम्।

#### शब्दार्थः
राघवः Rama, मिथिलोपवने in a grove near Mithila, पुराणम् oldest, निर्जनम् uninhabited, रम्यम् beautiful, शून्यम् deserted, आश्रमम् hermitage, दृश्य having seen, मुनिपुङ्गवम् foremost of ascetics, पप्रच्छ enquired.

#### आङ्ग्लानुवादः
At the sight of an old uninhabited, beautiful and desolate hermitage in a grove near Mithila, the descendant of the Raghus enquired of the foremost among the ascetics  
(Viswamitra)ः



### श्लोकः
#### मूलम्
श्रीमदाश्रमसङ्काशं किन्न्विदं मुनिवर्जितम्॥1.48.12॥  
ज्ञातुमिच्छामि भगवन् कस्यायं पूर्वमाश्रमः।

#### शब्दार्थः
भगवन् O Venerable one, श्रीमत् propitious, आश्रमसङ्काशम् looking like a hermitage, मुनिवर्जितम् deserted by ascetics, इदम् this, किं नु what could be? पूर्वम् formerly, अयम् this, आश्रमः hermitage, कस्य whose?, ज्ञातुम् to know, इच्छामि I am desirous.

#### आङ्ग्लानुवादः
"O Venerable one I wish to know why this auspicios looking hermitage was deserted by ascetics? To whom did this belong in the past."



### श्लोकः
#### मूलम्
तच्छ्रुत्वा राघवेणोक्तं वाक्यं वाक्यविशारदः॥1.48.13॥  
प्रत्युवाच महातेजा विश्वामित्रो महामुनिः।

#### शब्दार्थः
वाक्यविशारदः proficient in speech, महातेजाः highly lustrous, विश्वामित्रः Visvamitra, राघवेण by Rama, उक्तम् spoken, वाक्यम् words, श्रुत्वा having listened, प्रत्युवाच replied.

#### आङ्ग्लानुवादः
Eloquent and brilliant Viswamitra, replied to the descendant of the Raghus sayingः



### श्लोकः
#### मूलम्
हन्त ते कथयिष्यामि श्रुणु तत्त्वेन राघव॥1.48.14॥  
यस्येदमाश्रमपदं शप्तं कोपान्महात्मना।

#### शब्दार्थः
राघव O Rama, महात्मना magnanimous (by whom), कोपात् out of wrath, शप्तम् cursed, इदम् this, आश्रमपदम् hermitage, यस्य whose, तत्त्वेन truthfully, ते to you, कथयिष्यामि I shall tell,  श्रृणु you may listen, हन्त oh

#### आङ्ग्लानुवादः
"O Descendant of the Raghus I shall tell all you about this hermitage cursed by the wrath of a great man.



### श्लोकः
#### मूलम्
गौतमस्य नरश्रेष्ठ पूर्वमासीन्महात्मनः॥1.48.15॥  
आश्रमो दिव्यसङ्काशस्सुरैरपि सुपूजितः।

#### शब्दार्थः
नरश्रेष्ठ O Best among men, Rama, दिव्यसङ्काशः resembling celestial hermitage, सुरैरपि even by devatas, सुपूजितः well honoured, आश्रमः hermitage, पूर्वम् formerly, महात्मनः of the illustrious, गौतमस्य आसीत् belonged to Gautama.

#### आङ्ग्लानुवादः
O Best among men this hermitage resembling a celestial retreat and wellhonoured even by devatas  once belonged to illustrious Gautama.



### श्लोकः
#### मूलम्
स चेह तप आतिष्ठदहल्यासहितः पुरा॥1.48.16॥  
वर्षपूगाननेकांश्च राजपुत्र महायशः।

#### शब्दार्थः
महायशः highly renowned, राजपुत्र prince, पुरा in ancient times, सः he, अहल्यासहितः in the  company of Ahalya, अनेकान् several, वर्षपूगान् series of years, इह here, तपः austerities, अतिष्ठत् practised.

#### आङ्ग्लानुवादः
O Highly renowned prince it was here in ancient times that Gautama in the company of Ahalya practised austerities for several years.



### श्लोकः
#### मूलम्
तस्यान्तरं विदित्वा तु सहस्राक्षश्शचीपतिः॥1.48.17॥  
मुनिवेषधरोऽहल्यामिदं वचनमब्रवीत्।

#### शब्दार्थः
शचीपतिः consort of Sachi, सहस्राक्षः Indra, तस्य his, अन्तरम् opportunity, विदित्वा having found, मुनिवेषधरः assuming the disguise of ascetic, अहल्याम् addressing Ahalya, इदम् वचनम् these words, अब्रवीत् said.

#### आङ्ग्लानुवादः
The thousandeyed Indra, consort of Sachi, having found an opportunity (during the absence of the ascetic), assumed the guise of the ascetic (Gautama) and said to Ahalyaः



### श्लोकः
#### मूलम्
ऋतुकालं प्रतीक्षन्ते नार्थिनस्सुसमाहिते।1.48.18  
सङ्गमं त्वहमिच्छामि त्वया सह सुमध्यमे॥

#### शब्दार्थः
सुसमाहिते O Highly beautiful one (with symmetrical limbs), अर्थिनः passionate seekers, ऋतुकालम् a period when women become fresh after menstruation, न प्रतीक्षन्ते would not await, सुमध्यमे O Woman beautiful waist, अहम् I, त्वया सह with you, सङ्गमम् union, इच्छामि am desiring.

#### आङ्ग्लानुवादः
'O most beautiful one those overtaken by passion would not await the completion of the menstrual period (favourable for copulation). O woman of fine waist I desire union with you.'



### श्लोकः
#### मूलम्
मुनिवेषं सहस्राक्षं विज्ञाय रघुनन्दन।1.48.19  
मतिं चकार दुर्मेधा देवराजकुतूहलात्॥

#### शब्दार्थः
रघुनन्दन O Rama, दुर्मेधाः evilintentioned, मुनिवेषम् in the guise of ascetic, सहस्राक्षम् Indra, विज्ञाय knowing, देवराजकुतूहलात् out of inclination towards the king of celestials, मतिं चकार consented.

#### आङ्ग्लानुवादः
O Delight of the Raghus the evilintentioned Ahalya, inclined towards the king of the  
celestials and  knowing him to be the thousandeyed Indra in the guise of the ascetic, consented for the union.



### श्लोकः
#### मूलम्
अथाब्रवीत् नरश्रेष्ठ कृतार्थेनान्तरात्मना।1.48.20॥  
कृतार्थाऽस्मि सुरश्रेष्ठ गच्छ शीघ्रमितः प्रभो।  
आत्मानं मां च देवेश सर्वदा रक्ष गौतमात्।1.48.21॥

#### शब्दार्थः
नरश्रेष्ठ O Foremost of men, अथ afterwards, कृतार्थेन having achieved the purpose, अन्तरात्मना whole heartedly, अब्रवीत् spoke, सुरश्रेष्ठ O Chief of celestials, कृतार्था अस्मि I have  succeeded in my desire, प्रभो O Lord, इतः from here, शीघ्रम् quickly, गच्छ go, देवेश O Lord of celestials, आत्मानं च yourself, मां च also me, सर्वदा in all respects, गौतमात् from Gautama, रक्ष protect.

#### आङ्ग्लानुवादः
O Foremost of men with her heart's desire fulfilled, Ahalya saidः "O Chief of the  
celestials I'm satisfied. O Lord, quit this placeः O Lord of cthe gods, protect yourself and also me from Gautama in all respects."



### श्लोकः
#### मूलम्
इन्द्रस्तु प्रहसन् वाक्यमहल्यामिदमब्रवीत्।  
सुश्रोणि परितुष्टोऽस्मि गमिष्यामि यथाऽगतम्।1.48.22॥

#### शब्दार्थः
इन्द्रस्तु Indra, प्रहसन् smilingly, अहल्याम् addressing Ahalya, इदम् वाक्यम् these words, अब्रवीत् spoke, सुश्रोणि one with lovely hips, परितुष्टः अस्मि I am gratified, यथागतम् in the way I have come, गमिष्यामि I shall go.

#### आङ्ग्लानुवादः
Indra smilingly said to Ahalya, 'O One with lovely hips, I am  gratified. I shall go away the way I have come'.



### श्लोकः
#### मूलम्
एवं सङ्गम्य तु तया निश्चक्रामोटजात्ततः॥  
स सम्भ्रमात्त्वरन् राम शङ्कितो गौतमं प्रति।1.48.23॥

#### शब्दार्थः
राम O Rama, एवम् in this way, तया with her, सङ्गम्य having united, सः he, सम्भ्रमात् out of fear, त्वरन् quickly, गौतमं प्रति about Gautama, शङ्कितः having apprehension, उटजात्    (ततः) from leafy hut, निश्चक्राम came out.

#### आङ्ग्लानुवादः
O Rama he (Indra) came out of the leafhut quickly after his union with her, apprehensive of Gautama.



### श्लोकः
#### मूलम्
गौतमं तं ददर्शाथ प्रविशन्तं महामुनिम्।  
देवदानवदुर्धर्षं तपोबलसमन्वितम्॥1.48.24॥  
तीर्थेंदकपरिक्लिन्नं दीप्यमानमिवानलम्।  
गृहीतसमिधं तत्र सकुशं मुनिपुङ्गवम्॥1.48.25॥

#### शब्दार्थः
अथ subsequently, देवदानवदुर्धर्षम् unassilable by devatas and danavas, तपोबलसमन्वितम् endowed with power of ascetism, तीर्थेंदकपरिक्लिन्नम् drenched with by sacrifical waters, अनलमिव like flaming fire, दीप्यमानम् shining, गृहीतसमिधम् carrying sacrificial fuel sticks,  सकुशम् along with Kusha grass, मुनिपुङ्गवम् preeminent among sages, गौतमं महामुनिम् great ascetic Gautama, तत्र there, प्रविशन्तम् entering, ददर्श beheld.

#### आङ्ग्लानुवादः
Subsequently, Indra beheld the great ascetic Gautama, unassailable by devatas and danavas, endowed with the power of ascetism, drenched with sacrifical waters,  shining like flaming fire, carrying sacrificial firewood and Kusha grass and preeminent  among sages, entering that leaf hut.



### श्लोकः
#### मूलम्
दृष्ट्वा सुरपतिस्त्रस्तो विवर्णवदनोऽभवत्।  
अथ दृष्ट्वा सहस्राक्षं मुनिवेषधरं मुनिः॥1.48.26॥  
दुर्वृत्तं वृत्तसम्पन्नो रोषाद्वचनमब्रवीत्।

#### शब्दार्थः
सुरपतिः Devendra, दृष्ट्वा having seen, त्रस्तः afraid of, विवर्णवदनः pale faced, अभवत् became, अथ thereafter, वृत्तसम्पन्नः wellbehaved, मुनिः sage, मुनिवेषधरम् in the guise of an ascetic, दुर्वुत्तम् illbehaved, सहस्राक्षम् Indra, दृष्ट्वा having seen, रोषात् with  enrangement, वचनम् words, अब्रवीत् spoke.

#### आङ्ग्लानुवादः
On seeing him, the face of the Lord of the gods (Indra) turned pale with fear. Having seen the wicked Indra with a thousandeyed in the guise of an ascetic the gentle sage Gautama got enraged and saidः



### श्लोकः
#### मूलम्
मम रूपं समास्थाय कृतवानसि दुर्मते॥1.48.27॥  
अकर्तव्यमिदं तस्माद्विफलस्त्वं भविष्यसि।

#### शब्दार्थः
दुर्मते O Wicked natured one, मम my, रूपम् form, समास्थाय assuming, इदम् this, अकर्तव्यम्  an act which should not be done, कृतवान् असि have done, तस्मात् for that reason, त्वम् you, विफलः devoid of scrotum, भविष्यसि will become.

#### आङ्ग्लानुवादः
"O Wicked natured one assuming my form you have done a forbidden act. For that reason you shall be devoid of  scrotum.



### श्लोकः
#### मूलम्
गौतमेनैवमुक्तस्य सरोषेण महात्मना॥1.48.28॥  
पेततुर्वृषणै भूमौ सहस्राक्षस्य तत्क्षणात्।

#### शब्दार्थः
सरोषेण with wrath, महात्मना by the eminent, गौतमेन by Gautama, एवम् in  this way, उक्तस्य have been uttered, सहस्राक्षस्य Indra, वृषणौ testacles, तत्क्षणात् immediately, भूमौ on earth, पेततुः dropped.

#### आङ्ग्लानुवादः
Cursed thus out of anger by eminent Gautama the  testicles of Indra immediately dropped down on the earth.



### श्लोकः
#### मूलम्
तथा शप्त्वा स वै शक्रमहल्यामपि शप्तवान्॥1.48.29॥  
इह वर्षसहस्राणि बहूनि त्वं निवत्स्यसि।  
वायुभक्षा निराहारा तप्यन्ती भस्मशायिनी॥1.48.30॥  
अदृश्या सर्वभूतानां आश्रमेऽस्मिन्निवत्स्यसि।

#### शब्दार्थः
सः he (the sage), शक्रम् that Indra, तथा in that manner, शप्त्वा having cursed, अहल्यामपि Ahalya also, शप्तवान् had cursed, त्वम् you, इह here, बहूनि many, वर्षसहस्राणि thousands of years, निवत्स्यसि you will live here, वायुभक्षा subsisting on air, निराहारा without food, भस्मशायिनी lying on ashes, तप्यन्ती doing penance, सर्वभूतानाम् to all being, अदृश्या invisible,  अस्मिन् in this, आश्रमे Ashrama, निवत्स्यति you will stay on.

#### आङ्ग्लानुवादः
Having thus cursed Indra, he also cursed Ahalyaः 'You will be staying here for thousands of years without food and subsisting on air, lying down in ashes, doing penance, without being seen by any living beings in this ashrama'.



### श्लोकः
#### मूलम्
यदा चैतद्वनं घोरं रामो दशरथात्मजः॥1.48.31॥  
आगमिष्यति दुर्धर्षस्तदा पूता भविष्यसि।

#### शब्दार्थः
दशरथात्मजः son of Dasaratha, दुर्धर्षः unassailable, रामः Rama, यदा when, घोरम् dreadful,  एतत् वनम् this forest, आगमिष्यति will come, तदा then, पूता भविष्यसि you will be purified.

#### आङ्ग्लानुवादः
'When the son of Dasaratha, the unassailable Rama enters this dreadful forest, you will be cleansed (of this sin)'.



### श्लोकः
#### मूलम्
तस्यातिथ्येन दुर्वुत्ते लोभमोहविवर्जिता॥1.48.32॥  
मत्सकाशे मुदा युक्ता स्वं वपुर्धारयिष्यसि।

#### शब्दार्थः
दुर्वुत्ते O Wicked natured one, तस्य forhim (Rama), आतिथ्येन by offering hospitality, लोभमोह      विवर्जिता without covetousness and passion, मुदा with joy, युक्ता endowed, मत्सकाशे in my proximity, स्वम् your present, वपुः body, धारयिष्यसि you will regain (assume).

#### आङ्ग्लानुवादः
'O Wickednatured one by offering hospitality to Rama, without covetousness and passion, you will happily live with me by regaining your present form'.



### श्लोकः
#### मूलम्
एवमुक्त्वा महातेजा गौतमो दुष्टचारिणीम्॥1.48.33॥  
इममाश्रममुत्सृज्य सिद्धचारणसेविते।  
हिमवच्छिखरे पुण्ये तपस्तेपे महातपाः॥1.48.34॥

#### शब्दार्थः
महातेजाः highly powerful, महातपाः sage having rigid austerities, गौतमः Gautama, दुष्टचारिणीम् possessing bad character, एवम् in this way, उक्त्वा having spoken, इमम् this, आश्रमम् hermitage, उत्सृज्य abandoning, सिद्धचारणसेविते served by Siddhas and Charins, पुण्ये holy, हिमवच्छिखरे peaks of Himavat mountain, तपः austerities, तेपे performed.

#### आङ्ग्लानुवादः
"Highly powerful Gautama who had performed rigid austerities thus cursed the wicked Ahalya and left this hermitage, for the peaks of Himavat mountain served by siddhas and charanas. Here he performed austerities"(said Viswamitra).  

### समाप्तिः
 श्रीमद्रामायणे वाल्मीकीय आदिकाव्ये बालकाण्डे अष्टचत्वारिंशस्सर्गः॥  
Thus ends the fortyeighth sarga of Balakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="2" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/1_bAlakANDam/04-mithilAyAtrA/03/048_ahalyAcharitam.md">
<details><summary><h2>भूषणम् ...{Loading}...</h2></summary>



पृष्ट्वा तु कुशलं तत्र परस्परसमागमे ।  

कथान्ते सुमतिर्वाक्यं व्याजहार महामुनिम्  ॥  १।४८।१  ॥   

अथ रामस्य परमपावनत्वं दर्शयत्यष्टचत्वारिंशे--पृष्ट्वा त्वित्यादि ।
परस्परेत्यविभक्तिकनिर्देशः । परस्परं कुशलं पृष्ट्वा कथान्ते तदुत्तरान्ते
इति योजना  ॥  १।४८।१  ॥   

  

इमौ कुमारौ भद्रं ते देवतुल्यपराक्रमौ ।  

गजसिंहगती वीरौ शार्दूलवृषभोपमौ  ॥  १।४८।२  ॥   

पद्मपत्रविशालाक्षौ ख्ाड्गतूणीधनुर्द्धरौ ।  

अश्विनाविव रूपेण समुपस्थितयौवनौ  ॥  १।४८।३  ॥   

यदृच्छयैव गां प्राप्तौ देवलोकादिवामरौ ।  

कथं पद्भ्यामिह प्राप्तौ किमर्थं कस्य वा मुने  ॥  १।४८।४  ॥   

भूषयन्ताविमं देशं चन्द्रसूर्याविवाम्बरम् ।  

परस्परस्य सदृशौ प्रमाणेङ्गितचेष्टितैः  ॥  १।४८।५  ॥   

किमर्थं च नरश्रेष्ठौ सम्प्राप्तौ दुर्गमे पथि ।  

वरायुधधरौ वीरौ श्रोतुमिच्छामि तत्त्वतः  ॥  १।४८।६  ॥   

इमावित्यादिपञ्चश्लोकी । इमौ कुमारौ को ऽयं कुमारभाव इति विस्मयते ।
दृष्टिदोषो माभूदित्याह--भद्रं त इति । देवतुल्यपराक्रमौ
संस्थानविशेषदर्शनेन नूनमेतौ विष्णुतुत्यपराक्रमाविति मन्यामहे । गजसिंहगती
वीरौ शार्दूलवृषभोपमौ । चतुर्गतित्वमुच्यते, गाम्भीर्यगमने गजतुल्यौ,
पराभिभवनार्हगमने सिंहतुल्यौ, भयङ्करगमने शार्दूलतुल्यौ, सगर्वगमने
वृषभसदृशावित्यर्थः । विशेषेण रावयतः शत्रूनिति वीरौ, अनुभवितृ़णां
विरोधिनिवर्तकावित्यर्थः । पद्मपत्रविशालाक्षौ द्रष्टृ़णामाकर्षकावयवविशेषौ
। नयनसौन्दर्यं हि लावण्यपरमकाष्ठा । खड्गतूणीधनुर्धराविति आभरणकोटौ
आयुधकोटौ च एषामन्तर्भावः । अश्विनाविव रूपेण--रूपवत्सु अश्विनौ प्रसिद्धौ
। रूपेणासाधारणधर्मेण ताविवस्थितौ । समुपस्थितयौवनौ रूपानुरूपं
प्रादुर्भवद्यौवनौ । यदृच्छयैव भाग्यवशादेव । देवलोकाद् गां भुवं प्राप्तौ
अमरौ कौचिद्देवविशेषाविव स्थितौ, तेजसा देवकुमारतुल्यावित्यर्थः ।
एतत्तेजोविशेषविलोकनेनैतौ मर्त्यावपि अमर्त्याविति प्रतिभातीति भावः । कथं
पद्भ्याम् इह प्राप्तौ अतीव कोमलाभ्यां पद्भ्यामिह दुर्गमे पथि कथं
प्राप्तावित्युदरं परिस्पृशति । किमर्थम्
एतद्रूपदर्शनेनैवावाप्तसमस्तकामाविति निश्चिनुमः, कस्य वा पुत्रावित्यर्थः
। यद्वा कस्य पुरुषस्य कतमप्रयोजनाय इह प्राप्तावित्यर्थः । मुने सर्वज्ञो
भवान् इममर्थं जानात्येवेत्यर्थः । चन्द्रसूर्यावम्बरमिव इमं देशं भूषयन्तौ
शैत्यप्रतापाभ्यामुभावपि चन्द्रसूर्यतुल्यौ । अयं लोको विष्णुपदमासीदिति
भावः । भूषयन्तौ निजतेजसेति भावः । प्रमाणं शरीरौन्नत्यादि, इङ्गितं
अन्तर्गतभावसूचकस्मितादि, चेष्टितं गमनभाषणविलोकनादि एतैः परस्परसदृशौ
तुल्यपुरुषान्तराभावात् । नरश्रेष्ठावपि दुर्गमे पथि किमर्थं सम्प्राप्तौ ।
पूर्वं पद्भ्यां कथं प्राप्तावित्युक्तम्, सम्प्रति दुर्गमं वनं किमर्थं
प्राप्तावित्युच्यते । वरायुधधरौ आयुधश्रेष्ठधनुरादिधरौ, पूर्वमाभरणान्वयेन
खड्गादिकमुक्तम् । इदानीं तान्येवायुधतयोच्यन्ते । यद्वा पूर्वोक्तानां
वरायुधत्वमुच्यते । वीरौ वीर्ययुक्तौ । पूर्वं वीरशब्दो ऽन्यथा व्याख्यातः
। श्रोतुमिछामि तत्त्वतः, यद्यपि राजपुत्रौ कस्यचिद्विघ्नस्य शान्तये
आगताविति सामान्यतो जानामि तथापि विशेषतो ज्ञातुमिच्छामीत्यर्थः  ॥  १।४८।२६
 ॥   

  

तस्य तद्वचनं श्रुत्वा यथावृत्तं न्यवेदयत् ।  

सिद्धाश्रमनिवासं च राक्षसानां वधं तथा  ॥  १।४८।७  ॥   

तस्येति । स्वस्य सिद्धाश्रमनिवासं तत्र स्वयज्ञविघ्नकरराक्षसानामेताभ्यां
वधम्, चकारादिमौ दशरथकुमारौ हरधनुर्दर्शनाय मिथिलां गच्छत
इत्येतत्समुच्चीयते । एतत्सर्वं यथावृत्तमब्रवीदिति योजना  ॥  १।४८।७  ॥   

  

विश्वामित्रवचः श्रुत्वा राजा परमहर्षितः ।  

अतिथी परमौ प्राप्तौ पुत्रौ दशरथस्य तौ ।  

पूजयामास विधिवत् सत्कारार्हौ महाबलौ  ॥  १।४८।८  ॥   

विश्वामित्रेति सार्द्धश्लोकः  ॥  १।४८।८  ॥   

  

ततः परमसत्कारं सुमतेः प्राप्य राघवौ ।  

उष्य तत्र निशामेकां जग्मतुर्मिथिलां ततः  ॥  १।४८।९  ॥   

तत इति । उष्य उषित्वा । ततः प्रातःकाले । मिथिलां प्रति इति शेषः  ॥ 
१।४८।९  ॥   

  

तान् दृष्ट्वा मुनयः सर्वे जनकस्य पुरीं शुभाम् ।  

साधु साध्विति शंसन्तो मिथिलां समपूजयन्  ॥  १।४८।१०  ॥   

तानिति । तान् मिथिलां प्रति प्रस्थितान् रामादीन् । पूजाप्रकारः साधु
साध्विति  ॥  १।४८।१०  ॥   

  

मिथिलोपवने तत्र आश्रमं दृश्य राघवः ।  

पुराणं निर्जनं रम्यं पप्रच्छ मुनिपुङ्गवम्  ॥  १।४८।११  ॥   

मिथिलेति । मिथिलाया उप समीपे वर्तमानं वनं मिथिलोपवनं तस्मिन् ।
शून्यम्(?) उटजसंस्थानरहितम् । दृश्य दृष्ट्वा  ॥  १।४८।११  ॥   

  

श्रीमदाश्रमसङ्काशं किं न्विदं मुनिवर्ज्जितम् ।  

श्रोतुमिच्छामि भगवन् कस्यायं पूर्व आश्रमः  ॥  १।४८।१२  ॥   

श्रीमदिति । आश्रमसङ्काशम् आश्रमवद्भासमानम् । किन्विदमित्यस्य विवरणं
कस्यायमिति  ॥  १।४८।१२  ॥   

  

तच्छ्रुत्वा राघवेणोक्तं वाक्यं वाक्यविशारदः ।  

प्रत्युवाच महातेजा विश्वामित्रो महामुनिः  ॥  १।४८।१३  ॥   

तदिति  ॥  १।४८।१३  ॥   

  

हन्त ते कथयिष्यामि शृणु तत्त्वेन राघव ।  

यस्यैतदाश्रमपदं शप्तं कोपान्महात्मना  ॥  १।४८।१४  ॥   

हन्तेति । अहल्यानुग्रहहेतुकालस्मृतिजसन्तोषे हन्तेति । महात्मना
कोपाच्छप्तं प्राप्तशापम् । इदमाश्रमपदं यस्य भवति तं कथयिष्यामि तत्त्वेन
शृणु  ॥  १।४८।१४  ॥   

  

गौतमस्य नरश्रेष्ठ पूर्वमासीन्महात्मनः ।  

आश्रमो दिव्यसङ्काशः सुरैरपि सुपूजितः  ॥  १।४८।१५  ॥   

गौतमस्येति । दिव्यसङ्काशः दिव्यत्वेन भासमानः  ॥  १।४८।१५  ॥   

  

स चेह तप आतिष्ठदहल्यासहितः पूरा ।  

वर्षपूगाननेकांश्च राजपुत्र महायशः  ॥  १।४८।१६  ॥   

स चेति । वर्षपूगान् वर्षसमूहान्  ॥  १।४८।१६  ॥   

  

तस्यान्तरं विदित्वा तु सहस्राक्षः शचीपतिः ।  

मुनिवेषधरो ऽहल्यामिदं वचनमब्रवीत्  ॥  १।४८।१७  ॥   

तस्येति । अन्तरं मुनिरहितकालम् । मुनिवेषधरः गौतमवेषधरः  ॥  १।४८।१७  ॥   

  

ऋतुकालं प्रतीक्षन्ते नार्थिनः सुसमाहिते ।  

सङ्गमं त्वहमिच्छामि त्वया सह सुमध्यमे  ॥  १।४८।१८  ॥   

ऋत्विति । ऋतुकालं "षोडशर्तुर्निशास्त्रीणाम्" इत्युक्तकालम् । अर्थिनः
कामाद्भोगार्थिनः । अनृतुकालत्वान्नायमवसर इत्यहल्यया
प्रतिषिद्धमित्यवगम्यते । सुसमाहिते सम्यक् ब्रह्मणा निर्मिते
अतिसुन्दरीत्यर्थः  ॥  १।४८।१८  ॥   

  

मुनिवेषं सहस्राक्षं विज्ञाय रघुनन्दन ।  

मतिं चकार दुर्मेधा देवराजकुतूहलात्  ॥  १।४८।१९  ॥   

मुनीति । सहस्राक्षं विज्ञाय कदाचिदपि मुनिनैवमर्थनाभावादन्यस्यात्र
प्रवेष्टुमशक्तेरिन्द्रस्यैवात्मनि बहुकालमभिलाषश्रवणाच्चेति भावः  ॥ 
१।४८।१९  ॥   

  

अथाब्रवीत्सुरश्रेष्ठं कृतार्थेनान्तरात्मना ।  

कृतार्थास्मि सुरश्रेष्ठ गच्छ शीघ्रमितः प्रभो  ॥  १।४८।२०  ॥   

अथेति । कृतार्थेन सन्तुष्टेनेत्यर्थः । अन्तरात्मना मनसा उपलक्षिता  ॥ 
१।४८।२०  ॥   

  

आत्मानं मां च देवेश सर्वदा रक्ष मानद ।  

इन्द्रस्तु प्रहसन् वाक्यमहल्यामिदमब्रवीत्  ॥  १।४८।२१  ॥   

आत्मानमिति । रक्ष अप्रकाशगमनादिति भावः  ॥  १।४८।२१  ॥   

  

सुश्रोणि परितुष्टो ऽस्मि गमिष्यामि यथागतम्  ॥  १।४८।२२  ॥   

सुश्रोणीत्यर्द्धम्  ॥  १।४८।२२  ॥   

  

एवं सङ्गम्य तु तया निश्चक्रामोटजात्ततः ।  

स सम्भ्रमात्त्वरन् राम शङ्कितो गौतमं प्रति  ॥  १।४८।२३  ॥   

एवमिति । सः इन्द्रः सम्भ्रमात् भयात् "सम्भ्रमो ह्यादरे भये" इति निघण्टुः
। शङ्कितः शङ्कावान्  ॥  १।४८।२३  ॥   

  

गौतमं स ददर्शाथ प्रविशन्तं महामुनिम् ।  

देवदानवदुर्द्धर्षं तपोबलसमन्वितम्  ॥  १।४८।२४  ॥   

तीर्थोदकपरिक्लिन्नं दीप्यमानमिवानलम् ।  

गृहीतसमिधं तत्र सकुशं मुनिपुङ्गवम्  ॥  १।४८।२५  ॥   

गौतममिति श्लोकद्वयम् । अथ उटजान्निष्क्रमणकाल एव । परिक्लिन्नं
स्नात्वागतमित्यर्थः । तत्र आश्रमे  ॥  १।४८।२४,२५  ॥   

  

दृष्ट्वा सुरपतिस्त्रस्तो विवर्णवदनो ऽभवत्  ॥  १।४८।२६  ॥   

दृष्ट्वेत्यर्द्धम् । विवर्णवदनः शुष्कमुखः  ॥  १।४८।२६  ॥   

  

अथ दृष्ट्वा सहस्राक्षं मुनिवेषधरं मुनिः ।  

दुर्वृत्तं वृत्तसम्पन्नो रोषाद्वचनमब्रवीत्  ॥  १।४८।२७  ॥   

अथेति । मुनिवेषधरं स्ववेषधरम्  ॥  १।४८।२७  ॥   

  

मम रूपं समास्थाय कृतवानसि दुर्मते ।  

अकर्तव्यमिदं तस्माद्विफलस्त्वं भविष्यसि  ॥  १।४८।२८  ॥   

ममेति । स्वभार्यासङ्गमस्य दुःशीलत्वेनावाच्यत्वादिदमित्याहविफलः विगतवृषणः
। "लाभनिष्पत्तिभोगेषु बीजे फाले धने फलम्" इति निघण्टुः  ॥  १।४८।२८  ॥   

  

गौतमेनैवमुक्तस्य सरोषेण महात्मना ।  

पेततुर्वृषणौ भूमौ सहस्राक्षस्य तत्क्षणात्  ॥  १।४८।२९  ॥   

गौतमेनेति  ॥  १।४८।२९  ॥   

  

तथा शप्त्वा स वै शक्रमहल्यामपि शप्तवान् ।  

इह वर्षसहस्राणि बहूनि त्वं निवत्स्यसि  ॥  १।४८।३०  ॥   

तथेति  ॥  १।४८।३०  ॥   

  

वायुभक्षा निराहारा तप्यन्ती भस्मशायिनी ।  

अदृश्या सर्वभूतानामाश्रमे ऽस्मिन्निवत्स्यसि  ॥  १।४८।३१  ॥   

कथं निवासमात्रस्य शापत्वमिति तद्विवृणोति--वायुभक्षेति । निराहारा
अन्नपानादिरहिता । तप्यन्ती तप्यमाना । भस्मशायिनी भस्मशयना । अत्र
बुद्धिपूर्वकव्यभिचारस्य विधीयमानं प्रायश्चितं शापापदेशेनोच्यते । एवं
व्यक्ततया वाल्मीकिवचने स्थिते शैली भवेति शापो रामपादस्पर्शात्
शिलात्वमुक्तिरिति पुराणकथा कल्पान्तरवृत्तमनुसृत्येतिबोध्यम्  ॥  १।४८।३१
 ॥   

  

यदा चैतद्वनं घोरं रामो दशरथात्मजः ।  

आगमिष्यति दुर्द्धर्षस्तदा पूता भविष्यसि  ॥  १।४८।३२  ॥   

यदेति । पूता भविष्यसि, तत्पादपरागस्पर्शादिति भावः । एतेन
बहुवर्षप्रायश्चित्तकरणमपि भगवत्पादरेणुस्पर्शस्य कलां नार्हतीत्युक्तम्  ॥ 
१।४८।३२  ॥   

  

तस्यातिथ्येन दुर्वृत्ते लोभमोहविवर्जिता ।  

मत्सकाशे मुदा युक्ता स्वं वपुर्धारयिष्यसि  ॥  १।४८।३३  ॥   

पूतत्वे ऽपि पूर्वरूपप्राप्तिस्तत्पादपूजां विना न सम्भवतीत्याह--तस्येति ।
मत्सकाशे मत्समीपे, स्थितेति शेषः । स्वं वपुः दृश्यं वपुः । केचिदिदं
श्लोकद्वयं प्रक्षिप्तमित्याहुः । तन्न, ऽस्मरन्ती गौतमवचःऽ
इत्याद्युत्तरसर्गवचनविरोधात्  ॥  १।४८।३३  ॥   

  

एवमुक्त्वा महातेजा गौतमो दुष्टचारिणीम् ।  

इममाश्रममुत्सृज्य सिद्धचारणसेविते ।  

हिमवच्छिखरे रम्ये तपस्तेपे महातपाः  ॥  १।४८।३४  ॥   

इत्यार्षे श्रीरामायणे वाल्मीकीये आदिकाव्ये बालकाण्डे अष्टचत्वारिंशः
सर्गः  ॥  ४८  ॥   

एवमिति सार्द्धश्लोकः । तपस्तेपे तच्छापकृतपापप्रायश्चित्तार्थम्  ॥ 
१।४८।३४  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने ऽष्टचत्वारिंशः सर्गः  ॥  ४८  ॥   

  



</details>
</div>
<div class="js_include collapsed" newlevelforh1="2" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/1_bAlakANDam/04-mithilAyAtrA/03/048_ahalyAcharitam.md">
<details><summary><h2>शिरोमणी ...{Loading}...</h2></summary>



कुशलप्रश्नानन्तरकालिकं वृत्तमाह पृष्ट्वेति । तत्र विशालायां कुशलं
पृष्ट्वा परस्परसमागमे याः कथा उक्तिप्रत्युक्तयस्तासामन्ते अवसाने एव
सुमतिः विशालाधिपतिः महामुनिं विश्वामित्रं वाक्यं व्याजहार । तुशब्द
एवार्थे  ॥  १।४८।१  ॥   

  

तद्व्याहरणमेवाह इमावित्यादिपञ्चभिः श्लोकैः । हे मुने देवतुल्यपराक्रमौ
देवतुल्यपराक्रमवत्तया लक्ष्यमाणौ किञ्च देवौ क्रीडाशीलौ तुल्यपराक्रमौ
परस्परं सदृशपराक्रमवत्तया प्रतीयमानौ तावेव ताविति कर्मधारयः गजसिंहगती
गजसिंहनिष्ठमन्दाप्रतिहतगमनसदृशगमनवत्तया प्रतीयमानौ शार्दूलवृषभोपमौ
शार्दूलवृषभनिष्ठदुर्धर्षत्वोन्नतस्कन्धत्वसदृशदुर्धर्षत्वोन्नतस्कन्धत्ववत्तया
प्रतीयमानौ  ॥  १।४८।२  ॥   

  

पद्मपत्रविशालाक्षौ पद्मपत्रद्विशाले अक्षिणी ययोस्तौ खड्गतूणीधनुर्धरौ
खड्गतूणीधनूंषि धरतस्तौ कर्मणः शेषत्वविवक्षया कर्मण्यणितिशास्त्राविषयतया
गदाधरवत् पचाद्यच रूपेण अश्विनाविव  

अश्विनिष्ठरूपप्रतियोगिकसादृश्यविशिष्टरूप वत्तया प्रतीयमानावित्यर्थः ।
समुपस्थितयौवनौ सम्प्राप्तयौवनावस्थाकौ  ॥  १।४८।३  ॥   

  

यदृच्छया स्वेच्छयैव देवलोकात्सम्प्राप्तौ अमराविव देवलोकात्
यदृच्छासम्प्राप्तामरप्रतियोगिकसादृश्यविशिष्टौ इमौ वीरौ कुमारौ इह
पद्भ्यां कथं प्राप्तौ किमर्थं कमर्थमुद्दिश्य च प्राप्तौ कस्य
किंनिरूपितसम्बन्धवन्तौ ते भद्रं कल्याणम् । एतेन मत्पृष्टं द्रुतं
ब्रूहीति व्यञ्जितम् । त्रयाणामेकत्रान्वयः । वाशब्दश्चार्थे  ॥  १।४८।४
 ॥   

  

उत्तरविलम्बं ज्ञात्वातिशुश्रूषया भङ्ग्यन्तरेण वर्णयन् पुनस्तदेव पृच्छति
भूषयन्तावित्यादिश्लोकद्वयेन । चन्द्रसूर्यावम्बरमिव इमं देशं भूषयन्तौ
प्रमाणेङ्गितचेष्टितैः प्रमाणं शरीरेयत्ता इङ्गितमन्तर्व्यापारः चेष्टितं
बहिरिन्द्रियव्यापारः एतै परस्परस्य सदृशौ एतेन वास्तवोपमानान्तराभावः
सूचितः  ॥  १।४८।५  ॥   

  

किमर्थमिति । नरश्रेष्ठौ नरवरौ वरायुधधरौ वीरौ दुर्गमे पथि किमर्थं
सम्प्राप्ताविति तत्त्वतः श्रोतुमिच्छामि । द्वयोरेकत्रान्वयः । एतेन
स्वभाग्यातिशयो ऽनुमित इति व्यक्तम्  ॥  १।४८।६  ॥   

  

तस्येति । तस्य विशालाधिपतेः सुमतेस्तद्वचनं श्रुत्वा सिद्धाश्रमनिवासं
राक्षसानां तद्वधं च यथावृत्तमेव न्यवेदयत् विश्वामित्र इति शेषः ।
एकश्चकार एवार्थे  ॥  १।४८।७  ॥   

  

विश्वामित्रेति । विश्वामित्रवचः श्रुत्वा परमहर्षितः परमहर्षं प्राप्तो
राजा विशालाधिपतिः सुमतिः परमौ उत्तमौ सत्कारार्हौ सत्कृतियोग्यौ महाबलौ
प्राप्तौ समीपमागतौ दशरथस्य पुत्रौ तौ रामलक्ष्मणौ अतिथी विधिवत्पूजयामास ।
सार्धश्लोक एकान्वयी  ॥  १।४८।८,९  ॥   

  

तत इति । ततः सुमतिकृतपूजानन्तरं सुमतेः परमसत्कारं प्राप्य तत्र एकां
निशामुष्य उषित्वा राघवौ रामलक्ष्मणौ ततः विशालातः मिथिलां जग्मतुः । आर्षो
ल्यप्  ॥  १।४८।१०  ॥   

  

तामिति । जनकस्य शुभां पुरीं तां मिथिलां दृष्ट्वा साधु साधु इति शंसन्तः
सर्वे मुनयः समपूजयन् प्राशंसन्  ॥  १।४८।११  ॥   

  

मिथिलोपवन इति । तत्र तस्मिन्समये पुराणं निर्जनं जनरहितं रम्यमाश्रमं
मिथिलोपवने मिथिलासमीपवर्तिवनप्रदेशे दृश्य दृष्ट्वा राघवो रामः
मुनिपुङ्गवं विश्वामित्रं पप्रच्छ  ॥  १।४८।१२  ॥   

  

तत्प्रश्नमेवाह श्रीमदिति । श्रीमत् शोभाविशिष्टमाश्रमसङ्काशं
मुनिनिवासवत्प्रतिभासमानं मुनिवर्जितमिदं किं नु आश्रमः आश्रमभिन्नो वेति
भावः । आद्यं निश्चित्य पृच्छति हे भगवन् पूर्वे पूर्वस्मिन्काले अयमाश्रमः
कस्येति श्रोतुमहमिच्छामि तद्वदेत्यर्थः  ॥  १।४८।१३  ॥   

  

तदिति । राघवेणोक्तं तद्वाक्यं वाक्यविशारदः गहातेजाः महामुनिः
विश्वामित्रः श्रुत्वा प्रत्युवाच  ॥  १।४८।१४  ॥   

  

तत्प्रतिवचनमेवाह हन्तेत्यादिभिः । हे राघव कोपात् शप्तं महात्मनो यस्यैतत्
आश्रमपदं आसमन्ताद्भावेन श्रमो यस्मात् व्यवस्थाश्रवणमात्रेण
अतिखेदप्रापकमित्यर्थः तदेव पदं स्थानं तमहं तत्त्वेन ते कथयिष्यामि हन्त
अतः श्रृणु  ॥  १।४८।१५  ॥   

  

प्रतिज्ञातमाह गौतमेत्यादिभिः । हे नरश्रेष्ठ दिव्यसङ्काशः दिव्यत्वेन
प्रतिभासमानः अत एव सुरैरपि सुपूजितः अयमाश्रमः महात्मनः गौतमस्य
पूर्वमासीत्  ॥  १।४८।१६  ॥   

  

तदेव विशदयन्नाह स चेति । हे राजपुत्र हे महायशः हे राम अहल्यासहितः स
गौतमः इह मिथिलोपवने एक अनेकानि वर्षपूगानि वर्षसमूहान् पुरा पूर्वं तपः
आतिष्ठत् । च शब्द एवार्थे  ॥  १।४८।१७  ॥   

  

तस्येति । तस्य गौतमस्य अन्तरं स्नानादिगमनेन व्यवधानं विदित्वा ज्ञात्वैव
मुनिवेषधरः  

शचीपतिः सहस्राक्षः इन्द्रः अहल्यामिदं वचनमब्रवीत् । अथशब्द एवार्थे एकस्य
यौगिकत्वस्वीकारान्न पौनरुक्त्यम्  ॥  १।४८।१८  ॥   

  

तद्वचनमेवाह ऋतुकालमिति । हे सुसमाहिते एकाग्रचित्ते अर्थिनः रतिकामा जनाः
ऋतुकुलं शास्त्रोक्तरतिविहितसमयं न प्रतीक्षन्ते अतः हे सुमध्यमे त्वया सह
सङ्गमं रतिमहमिच्छामि । एतेन तदानीं तस्याः रतिनिषिद्धकालः संस्थित इति
ध्वनितं तेन रतिकालो नास्तीति पूर्वमहल्यया निवारितमिति व्यक्तम् । तुशब्दो
हेत्वर्थे  ॥  १।४८।१९  ॥   

  

मुनिवेष इति । हे रघुनन्दन मुनिवेषं गौतमवेषधारिणं सहस्राक्षमिन्द्रं
विज्ञाय दुर्मेधा अहल्या देवराजकुतूहलात् स मां वाञ्छतीति जातोत्साहात्
देवराजाभिलाषातिशयाद्वा मतिं रतिविषयकनिश्चयं चकार  ॥  १।४८।२०  ॥   

  

अथेति । अथ रत्यनन्तरं कृतार्थेनान्तरात्मना मनसा
सुरश्रेष्ठमिन्द्रमब्रवीत् । तद्वचनमेवाह हे सुरश्रेष्ठ हे प्रभो अहं
कृतार्थास्मि अतः इतः स्थानात् शीघ्रं गच्छ  ॥  १।४८।२१  ॥   

  

शीघ्रगमने प्रयोजनं वदन्ती आह आत्मानमिति । हे देवेश आत्मानं मां च सर्वथा
सर्वप्रकारेण रक्ष गौतमादिति शेषः । एतेन गौतमदृष्टिपथगश्चेत्त्वं भविष्यसि
तर्हि तच्छापेन मम तव च विध्वंसो भविष्यतीति ध्वनितम् ।
तद्वाक्यश्रवणानन्तरं प्रहसन्सन् इन्द्रः इदं वचनमहल्यामब्रवीत् । तुशब्दो
ऽनन्तरार्थकः । प्रहसन्नित्यनेन अहल्यावाञ्छितशापाभावस्य दुर्लभत्वं
द्योतितम्  ॥  १।४८।२२  ॥   

  

इन्द्रवाक्यमेवाह सुश्रोणीति । हे सुश्रोणि अहं परितुष्टो ऽस्मि
त्वत्कर्तृकमदनुकूलानुवर्तनेन प्राप्तसन्तोषो ऽस्मि अतः
यथागतमागतमनतिक्रम्य गमिष्यामि एवमनेन प्रकारेण तया अहल्यया सङ्गम्य
ततस्तस्मादुटजात्पर्णशालातः निश्चक्राम  ॥  १।४८।२३  ॥   

  

स इति । हे राम अथ उटजान्निः सरणानन्तरं सम्भ्रमात् गौतमशापभयात् गौतमं
प्रति शङ्कितः गौतमागमनविषयकशङ्काविशिष्टः अत एव त्वरन् शीघ्रगमनं कुर्वन्
स इन्द्रः प्रविशन्तं स्वगृहे प्रवेशं कुर्वन्तं देवदानवदुर्धर्षं तत्र
हेतुः तपोबलसमन्वितं महामुनिं गौतमं सन्ददर्श । सार्धश्लोक एकान्वयी  ॥ 
१।४८।२४  ॥   

  

तीर्थेति । तीर्थोदकपरिक्लिन्नमनलमिव दीप्यमानं गृहीतसमिधं सकुशं कुशसहितं
मुनिपुङ्गवं मुनिश्रेष्ठं गौतमं तत्र गौतमाश्रमे सुरपतिरिन्द्रो दृष्ट्वा
त्रस्तः अत एव विषण्णवदनः उदासीनमुखो ऽभवत्  ॥  १।४८।२५२७  ॥   

  

अथेति । अथ इन्द्रोदासीनमुखभवनानन्तरं मुनिवेषधरं दुर्वृत्तं
निषिद्धवृत्तिमन्तं सहस्राक्षं वृत्तसम्पन्नः मुनिः गौतमो
रोषाद्वचनमब्रवीत्  ॥  १।४८।२८  ॥   

  

तद्वचनमेवाह ममेति । हे दुर्मते मम रूपं समास्थाय आश्रित्य
यस्मादकर्तव्यमिदं त्वं कृतवानसि अतः विफलः वृषणरहितस्त्वं भविष्यसि  ॥ 
१।४८।२९  ॥   

  

गौतमेनेति । सरोषेण रोषसहितेन महात्मना गौतमेन एवमुक्तप्रकारेण उक्तस्य
सहस्राक्षस्य वृषणौ तत्क्षणात् भूमौ पेततुः । एतेन तस्य पुंस्त्वं
विनष्टमिति सूचितम्  ॥  १।४८।३०  ॥   

  

तथेति । शक्रमेवं शप्त्वा तथा तेन प्रकारेणैव सापराधां भार्यामपि शप्तवान्
। शापस्वरूपमाह इह अस्मिन् मिथिलोपवने एव बहूनि वर्षसहस्राणि त्वं
निवत्स्यसि । चशब्दावेवार्थौ वैशब्द एवमर्थकः  ॥  १।४८।३१  ॥   

  

सप्रकारं निवसनमेवाह वायुभक्षेति । वायुमेव भक्षयति सा अत एव निराहारा
वाय्वाहारातिरिक्ताहारविवर्जिता तप्यन्ती स्वापराधजनितसन्तापमनुभवन्ती
भस्मशायिनी भस्मशयनशीला सर्वभूतानामदृश्या अस्मिन् आश्रमे त्वं वसिष्यसि
वत्स्यसि  ॥  १।४८।३२  ॥   

  

शापावधिं कुर्वन्नाह यदेति । दुर्धर्षः दशरथात्मजः घोरमेतद्वनं यदा
आगमिष्यति तदैव त्वं पूजा भविष्यसि । चशब्द एवार्थे  ॥  १।४८।३३  ॥   

  

तस्येति । हे दुर्वृत्ते तस्य रामस्य आतिथ्येन लोभमोहविवर्जिता मुदा युक्ता
सती त्वं मत्सकाशं मम सकाशः सामीप्यं यस्मात् मत्समीपगमनयोग्यमित्यर्थः ।
स्वं वपुर्धारयिष्यसि । अत्र प्रार्थनामन्तरेणानुग्रहवचनोक्त्या
मुनर्दयालुत्वं व्यक्तम्  ॥  १।४८।३४  ॥   

  

एवमिति । महातेजा महातपा गौतमः दृष्टचारिणीमहल्यामेवमुक्त्वा
इममाश्रममुत्सृज्य त्यक्त्वा सिद्धचारण सेविते रम्ये हिमवच्छिखरे तपस्तेपे
। सार्धश्लोक एकान्वयी  ॥  १।४८।३५  ॥   

  

इति श्रीमद्वाल्मीकीयरामायणव्याख्याने रामायणशिरोमणौ बालकाण्डे
ऽष्टचत्वारिंशः सर्गः  ॥  १।४८  ॥   

  

  



</details>
</div>
<div class="js_include collapsed" newlevelforh1="2" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/1_bAlakANDam/04-mithilAyAtrA/03/048_ahalyAcharitam.md">
<details><summary><h2>तिलकम् ...{Loading}...</h2></summary>



पृष्ट्वेति । सुमतिर्नाम विशालाराजा । महामुनिम् विश्वामित्रम् । कथान्ते
मिश्वामित्रेण कथ्यमानकथान्ते  ॥  १।४८।१  ॥   

  

गजसिंहगती गजवद्धीरमन्दगती सिंहवदप्रतिहतगती । यद्वा प्रभुत्वाद्गजगती रामो
ऽन्यगतिर्लक्ष्मणः । तथा शार्दूलाकृती रामो वृषभाकृतिर्लक्ष्मणः  ॥  १।४८।२
 ॥   

  

पद्मपत्रविशालाक्षावित्यनेन भाग्यसम्पत्सूचिता । वीरधर्मसूचकं खङ्गेत्यादि
 ॥  १।४८।३  ॥   

  

यदृच्छया दैववशसम्पन्ननिमित्तविशेषेण यया कयाचित्स्वेच्छयेत्यर्थो वा ।
देवलोकाद्गां भुवं प्राप्ताववतीर्णौ । अमराविव स्थितौ । किमर्थं किं वा
प्रयोजनमुद्दिश्य । कथमतिसुकुमारचरणत्वात्केन प्रकारेण पद्भ्यामिह प्राप्तौ
। कस्य वा । सुताविति शेषः  ॥  १।४८।४  ॥   

  

भूषयन्तौ । स्वतेजसेति शेषः । प्रमाणं शरीरौन्नत्यादि,
इङ्गितमान्तराशयबोधकम्, चेष्टितं वचनगमनादि,
तैस्तादृशपुरुषान्तराभावात्परस्परसदृशौ  ॥  १।४८।५  ॥   

  

आदरातिशयात्पुनः पृच्छति किमर्थं चेत्यादि । दुर्गमे कान्तारसम्बन्धात्  ॥ 
१।४८।६  ॥   

  

यथावृत्तं न्यवेदयत् । दशरथकुमारावस्मद्यज्ञविघ्ननिवारणाय
मदाकारणान्मदुपालनात्सिद्धाश्रमं प्राप्य तत्र विघ्नकर्तृराक्षसादीन्हत्वा
पथि ताटकां च हत्वा जनकदिदृक्षयैतद्देशमागताविति न्यवेदयत्  ॥  १।४८।७  ॥   

  

परमत्यन्तमादरणीयौ प्राप्तावतिथी तौ पूजयामासेत्यन्वयः  ॥  १।४८।८  ॥   

  

सुमतेरिति पञ्चमी । उष्योषित्वा आर्षमेतत्  ॥  १।४८।९  ॥   

  

पूजाप्रकारः साधुसाध्विति शंसनम्  ॥  १।४८।१०  ॥   

  

मिथिलोपवने मिथिलासमीपवने । दृश्य दृष्ट्वा ।
पुराणमित्यादित्रयमाश्रमविशेषणम्  ॥  १।४८।११  ॥   

  

मुनिराहित्यादाश्रमवदस्याशक्यत्वम्, अत एवाश्रमसङ्काशमाश्रमवदवभासमानम् ।
अत इदं किं नु तस्यैव विवरणम् । कस्यायं पूर्वः पूर्वस्वभूतः  ॥  १।४८।१२,१३
 ॥   

  

अहल्यानुग्रहे तु कालस्मृतिजसन्तोषे हन्तेति । यस्यैतदाश्रमपदं भवति ।
महात्मनः कोपाद्यथा शप्तं प्राप्तशापं तत्ते कथयिष्यामीत्यन्वयः  ॥  १।४८।१४
 ॥   

  

दिव्यसङ्काशो द्युभवाश्रमतुल्यः  ॥  १।४८।१५  ॥   

  

अनेकानि वर्षपूगान्यनेकवर्षसमूहान्  ॥  १।४८।१६  ॥   

  

तस्याश्रमस्य । अन्तरम् मुनिसन्निधानरहितं कालम् । शचीपतिरित्यनेन शचीतो
ऽपि सौन्दर्यमहल्याया ध्वनितम् । मुनिवेषधरो गौतमवेषधरः । मम रूपं
समास्थायेति वक्ष्यमाणत्वात्  ॥  १।४८।१७  ॥   

  

ऋतुकालम् शास्त्रोक्तरतिकालम् । अर्थिनो रत्यर्थिनः । सुसमाहिते  

सङ्गमोचितरूपप्रसाधनवति, अतिसुन्दरीति वा । तेन स्वाभिलष्यदिव्यस्त्रीत्वं
सूचितम्  ॥  १।४८।१८  ॥   

  

सहस्राक्षं विज्ञाय । "ऋतुकालं प्रतीक्षन्ते नार्थिनः" इति वचनात्तपसा
चाश्रमवर्तिसर्वप्राणिजातस्य शङ्काभावाय गौतमवेषो ऽयमिन्द्र इति
ज्ञात्वेत्यर्थः । देवराजकुतूहलात्स मामभिलषतीति कौतुकात् ।
दिव्यरतिकौतुकाच्चेत्यर्थः । दुर्मेधा अहल्या तेन सह रत्यर्थं मतिं
चकारेत्यन्वयः  ॥  १।४८।१९  ॥   

  

कृतार्था तादृशदिव्यपुरुषलाभात्प्राप्ततपःफला  ॥  १।४८।२०  ॥   

  

शीघ्रगमने हेतुर्ममाहल्याया आत्मन इन्द्रस्य च शापतो रक्षणम् । तदाह
आत्मानमित्यादि । प्रहसन्निति । विशिष्टस्त्रीचरितेन प्रहासो रक्षणस्य
दुर्लभत्वाद्वा । गौतमतपोभङ्गस्य स्वेष्टस्य करणेनाग्रिमशापादिभयमल्पमिति
वा  ॥  १।४८।२१  ॥   

  

सङ्गम्य । अहल्यया सहेति शेषः  ॥  १।४८।२२  ॥   

  

स इन्द्रः सम्भ्रमाद्गौतमभयात्त्वरन्निश्चक्रामेत्यन्वयः । निर्गमसमये
गौतमं प्रति तदागमनं प्रति शङ्कितश्च । आसीदिति शेषः । अथ
निष्क्रमणसमयानन्तरमेव  ॥  १।४८।२३२६  ॥   

  

मम गौतमस्य । कृतवानसि । मद्भार्याभोगरूपमकार्यम् । तस्माद्विफलो विगतवृषणः
 ॥  १।४८।२७२९  ॥   

  

शापस्वरूपम् वातभक्षेत्यादि । तप्यन्ती स्वकृतकार्यस्मरणेन पीडिता ।
पुराणादिप्रसिद्धशिलारूपप्रप्तिशापस्तु कल्पान्तरीण इति न विरोधः । अत्र
शिलारूपत्वे तात्पर्यकल्पने वातभक्षेत्यनेन विरोधः स्पष्ट एवेति केचित् ।
वस्तुतस्तु अदृश्येत्यस्य स्वरूपेणादृश्या । शिलाप्रतिमारूपेण
सर्वदृश्येत्यर्थः । न च तावता चैतन्यहानिरिति क्षुधादिपीडा स्यादेवेत्यतो
वातभक्षा । तदतिरिक्ताहाराभावाच्च निराहारा । तप्यन्ती । स्वकर्मणेति शेषः
। तादृश्यपि भस्मशायिनी न तु स्थिता इति न कश्चिद्विरोधः । इन्द्रशापो
ऽप्युपलक्षणमत्रानन्तभगवतः शापस्य । तदुक्तं पाद्मे "शापदग्धा पुरा भर्त्रा
राम शक्रापराधतः । अहल्याख्या शिला जज्ञे शतलिङ्गः कृतः स्वराट्  ॥ " इति।
शिला तत्प्रतिमाकारा। शतशब्दोऽनन्तवाची। लिङ्गशब्देन भगाकारं चिह्नम्।
स्वराडिन्द्रः  ॥   

१।४८।३०  ॥   

शापान्तमाह यदेति । घोरमित्यनेन मुनिराहित्यसूचनम् । रामो यदागमिष्यति
तदागमनकाले जायमानचरणविन्यासेनानायासतस्तत्पादस्पर्शात्पूता
व्यभिचारकृतपापनाशेन पवित्रा भविष्यसि । पावित्र्येण च तपस्विनां दृश्या
भविष्यसि  ॥  १।४८।३१  ॥   

  

ततो मत्सकाशं मत्सान्निध्यं प्राप्ता स्वं वपुः पूर्ववत्सर्वदृश्यं
भस्मनानावृतं धारयिष्यसि । प्राप्स्यसीत्यर्थः । इतरत्स्पष्टम् ।
कतककारस्तु "यदा तु" इत्यादिशापान्तप्रतिपादकं "स्वं वपुर्धारयिष्यसि"
इत्यन्तं श्लोकद्वयं प्रिक्षिप्तमित्याह । "एवमुक्त्वा"
इत्यादिसार्धश्लोकस्तु प्रामाणिक एव । एवं च द्वांत्रिंशच्छ्लोका
एवात्रेत्याहुः  ॥  १।४८।३२,३३  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये बालकाण्डे
ऽष्टचत्वारिंशः सर्गः  ॥  ४८  ॥   

  



</details>
</div>
<div class="js_include collapsed" newlevelforh1="2" title="द्राविडपाठः" unfilled url="/purANam/rAmAyaNam/drAviDapAThaH/1_bAlakANDam/04-mithilAyAtrA/03/048_ahalyAcharitam.md">
<details><summary><h2>द्राविडपाठः ...{Loading}...</h2></summary>


पृष्ट्वा तु कुशलं तत्र परस्परसमागमे।  
कथान्ते सुमतिर्वाक्यं व्याजहार महामुनिम् ॥ 1.48.1 ॥   
इमौ कुमारौ भद्रं ते देवतुल्यपराक्रमौ।  
गजसिंहगती वीरौ शार्दूलवृषभोपमौ ॥ 1.48.2 ॥   
पद्मपत्रविशालाक्षौ खड्गतूणीधनुर्द्धरौ।  
अश्विनाविव रूपेण समुपस्थितयौवनौ ॥ 1.48.3 ॥   
यदृच्छयैव गां प्राप्तौ देवलोकादिवामरौ।  
कथं पद्भ्यामिह प्राप्तौ किमर्थं कस्य वा मुने ॥ 1.48.4 ॥   
भूषयन्ताविमं देशं चन्द्रसूर्याविवाम्बरम्।  
परस्परस्य सदृशौ प्रमाणेङ्गितचेष्टितैः ॥ 1.48.5 ॥   
किमर्थं च नरश्रेष्ठौ सम्प्राप्तौ दुर्गमे पथि।  
वरायुधधरौ वीरौ श्रोतुमिच्छामि तत्त्वतः ॥ 1.48.6 ॥   
तस्य तद्वचनं श्रुत्वा यथावृत्तं न्यवेदयत्।  
सिद्धाश्रमनिवासं च राक्षसानां वधं तथा ॥ 1.48.7 ॥   
अतिथी परमौ प्राप्तौ पुत्रौ दशरथस्य तौ।  
पूजयामास विधिवत् सत्कारार्हौ महाबलौ ॥ 1.48.8 ॥   
ततः परमसत्कारं सुमतेः प्राप्य राघवौ।  
उष्य तत्र निशामेकां जग्मतुर्मिथिलां ततः ॥ 1.48.9 ॥   
तान् दृष्ट्वा मुनयः सर्वे जनकस्य पुरीं शुभाम्।  
साधु साध्विति शंसन्तो मिथिलां समपूजयन् ॥ 1.48.10 ॥   
मिथिलोपवने तत्र आश्रमं दृश्य राघवः।  
पुराणं निर्जनं रम्यं पप्रच्छ मुनिपुङ्गवम् ॥ 1.48.11 ॥   
श्रीमदाश्रमसङ्काशं किं न्विदं मुनिवर्ज्जितम्।  
श्रोतुमिच्छामि भगवन् कस्यायं पूर्व आश्रमः ॥ 1.48.12 ॥   
तच्छ्रुत्वा राघवेणोक्तं वाक्यं वाक्यविशारदः।  
प्रत्युवाच महातेजा विश्वामित्रो महामुनिः ॥ 1.48.13 ॥   
हन्त ते कथयिष्यामि शृणु तत्त्वेन राघव।  
यस्यैतदाश्रमपदं शप्तं कोपान्महात्मना ॥ 1.48.14 ॥   
गौतमस्य नरश्रेष्ठ पूर्वमासीन्महात्मनः।  
आश्रमो दिव्यसङ्काशः सुरैरपि सुपूजितः ॥ 1.48.15 ॥   
स चेह तप आतिष्ठदहल्यासहितः पूरा।  
वर्षपूगाननेकांश्च राजपुत्र महायशः ॥ 1.48.16 ॥   
तस्यान्तरं विदित्वा तु सहस्राक्षः शचीपतिः।  
मुनिवेषधरोऽहल्यामिदं वचनमब्रवीत् ॥ 1.48.17 ॥   
ऋतुकालं प्रतीक्षन्ते नार्थिनः सुसमाहिते।  
सङ्गमं त्वहमिच्छामि त्वया सह सुमध्यमे ॥ 1.48.18 ॥   
मुनिवेषं सहस्राक्षं विज्ञाय रघुनन्दन।  
मतिं चकार दुर्मेधा देवराजकुतूहलात् ॥ 1.48.19 ॥   
अथाब्रवीत्सुरश्रेष्ठं कृतार्थेनान्तरात्मना।  
कृतार्थास्मि सुरश्रेष्ठ गच्छ शीघ्रमितः प्रभो ॥ 1.48.20 ॥   
आत्मानं मां च देवेश सर्वदा रक्ष मानद।  
इन्द्रस्तु प्रहसन् वाक्यमहल्यामिदमब्रवीत् ॥ 1.48.21 ॥   
सुश्रोणि परितुष्टोऽस्मि गमिष्यामि यथागतम् ॥ 1.48.22 ॥   
एवं सङ्गम्य तु तया निश्चक्रामोटजात्ततः।  
स सम्भ्रमात्त्वरन् राम शङ्कितो गौतमं प्रति ॥ 1.48.23 ॥   
गौतमं स ददर्शाथ प्रविशन्तं महामुनिम्।  
देवदानवदुर्द्धर्षं तपोबलसमन्वितम् ॥ 1.48.24 ॥   
तीर्थोदकपरिक्लिन्नं दीप्यमानमिवानलम्।  
गृहीतसमिधं तत्र सकुशं मुनिपुङ्गवम् ॥ 1.48.25 ॥   
दृष्ट्वा सुरपतिस्त्रस्तो विवर्णवदनोऽभवत् ॥ 1.48.26 ॥   
अथ दृष्ट्वा सहस्राक्षं मुनिवेषधरं मुनिः।  
दुर्वृत्तं वृत्तसम्पन्नो रोषाद्वचनमब्रवीत् ॥ 1.48.27 ॥   
मम रूपं समास्थाय कृतवानसि दुर्मते।  
अकर्तव्यमिदं तस्माद्विफलस्त्वं भविष्यसि ॥ 1.48.28 ॥   
गौतमेनैवमुक्तस्य सरोषेण महात्मना।  
पेततुर्वृषणौ भूमौ सहस्राक्षस्य तत्क्षणात् ॥ 1.48.29 ॥   
तथा शप्त्वा स वै शक्रमहल्यामपि शप्तवान्।  
इह वर्षसहस्राणि बहूनि त्वं निवत्स्यसि ॥ 1.48.30 ॥   
वायुभक्षा निराहारा तप्यन्ती भस्मशायिनी।  
अदृश्या सर्वभूतानामाश्रमेऽस्मिन्निवत्स्यसि ॥ 1.48.31 ॥   
यदा चैतद्वनं घोरं रामो दशरथात्मजः।  
आगमिष्यति दुर्द्धर्षस्तदा पूता भविष्यसि ॥ 1.48.32 ॥   
तस्यातिथ्येन दुर्वृत्ते लोभमोहविवर्जिता।  
मत्सकाशे मुदा युक्ता स्वं वपुर्धारयिष्यसि ॥ 1.48.33 ॥   
इममाश्रममुत्सृज्य सिद्धचारणसेविते।  
हिमवच्छिखरे रम्ये तपस्तेपे महातपाः ॥ 1.48.34 ॥   

</details>
</div>
