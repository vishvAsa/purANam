+++
title = "०६८ भरताय दूतप्रेषणम्"
title_english = "068 Vasishta instructs messengers to call Bharata and Satrughna"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-068-Bharathaya_dutha_Preshanam.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/2_ayodhyAkANDam/06-bharatAgamanam/068_bharatAya_dUtapreShaNam.md">
<details><summary><h3>IITK ...{Loading}...</h3></summary>

Messengers are sent to get Bharata and Satrughna -- Messengers reach
Rajagrha the maternal home of Bharata



#### श्लोकः
##### मूलम्
तेषां हि वचनं श्रुत्वा वसिष्ठः प्रत्युवाच ह।  
मित्रामात्यगणान्सर्वान्ब्राह्मणांस्तानिदं वचः॥2.68.1॥

##### शब्दार्थः
तेषाम् their, वचनं words, श्रुत्वा having listened, वसिष्टः Vasistha, तान् those, मित्रामात्यगणान्  host of friends and counsellors (of the king), सर्वान् all, ब्राह्मणान् brahmins, इदं वचः these words, प्रत्युवाचह said in reply.

##### आङ्ग्लानुवादः
Having listened to their (the counsellors') words, Vasistha replied to the host of friends and counsellors of the king  and to all the brahminsः



#### श्लोकः
##### मूलम्
यदसौ मातुलकुले दत्तराज्यं परं सुखी।  
भरतो वसति भ्रात्रा शत्रुघ्नेन समन्वितः॥2.68.2॥  
तच्छीघ्रं जवना दूता गच्छन्तु त्वरितैर्हयैः।  
आनेतुं भ्रातरौ वीरौ किं समीक्षामहे वयम्॥2.68.3॥

##### शब्दार्थः
दत्तराज्यम् on whom the kingdom  has been conferred, असौ भरतः that Bharata, भ्रात्रा with his brother, शत्रुघ्नेन with Satrughna, समन्वितः accompanied by, यत् since, मातुलकुले in maternal uncle's house, परम् extremely, सुखी happy, वसति is living, तत् for that reason, वीरौ two valiant, भ्रातरौ brothers, आनेतुम् to bring, जवनाः swift ones, दूताः messengers, त्वरितैः by high speed, हयैः on horses, शीघ्रम् quickly, गच्छन्तु let them go, वयम् we, किम् what, समीक्षामहे shall we deliberate.

##### आङ्ग्लानुवादः
Bharata on whom the kingdom has been conferred is living comfortably in his maternal uncle's house. Let swift messengers go quickly  on speeding horses and bring back the valiant brothers, Bharata and Satrughna. What is there to deliberate for us in this matter?



#### श्लोकः
##### मूलम्
गच्छन्त्विति ततस् सर्वे वसिष्ठं वाक्यमब्रुवन्।  
तेषां तद्वचनं श्रूत्वा वसिष्ठो वाक्यमब्रवीत्॥2.68.4॥

##### शब्दार्थः
ततः after that, गच्छन्तु let them go, इति thus, सर्वे all, वसिष्ठम् addressing Vasistha, वाक्यम् words, अब्रुवन् uttered, तेषाम् their, तत् those, वचनम् words, श्रुत्वा on hearing, वसिष्ठः Vasistha, वाक्यम् words, अब्रवीत् said.

##### आङ्ग्लानुवादः
Let the messengers go, said all of them to Vasistha. On hearing this, Vasistha  replied again.



#### श्लोकः
##### मूलम्
एहि सिद्धार्थ विजय जयन्ताशोक नन्दन।  
श्रूयतामिति कर्तव्यं सर्वानेव ब्रवीमि वः॥2.68.5॥

##### शब्दार्थः
सिद्धार्थ O Siddhartha, विजय O Vijaya, जयन्त O Jayanta, अशोक O Asoka, नन्दन O Nandana, एहि come, वः us, सर्वानेव addressing all of you, (अहम् I), ब्रवीमि am telling, इतिकर्तव्यम् what is required to be done, श्रूयाताम् hear.

##### आङ्ग्लानुवादः
Calling Siddhartha, Vijaya, Jayanta, Asoka and Nandana, Vasistha said, All of you  listen to what is required to be done (by you).



#### श्लोकः
##### मूलम्
पुरं राजगृहं गत्वा शीघ्रं शीघ्रजवै र्हयैः।  
त्यक्तशोकैरिदं वाच्य श्शासनाद्भरतो मम॥2.68.6॥

##### शब्दार्थः
(इतः from here), शीघ्रजवैः go swiftly, हयैः on horses, राजगृहम् to Rajagrha, पुरम् city, गत्वा  having gone, त्यक्त शोकैः concealing signs of grief, भरतः Bharata, मम my, शासनात् by command, इदम् these words, वाच्यः should be told.

##### आङ्ग्लानुवादः
Go at once from here on swift horses to the city of Rajagrha and concealing signs of grief, convey these words to Bharata as my commandः



#### श्लोकः
##### मूलम्
पुरोहित स्त्वां कुशलं प्राह सर्वे च मन्त्रिणः।  
त्वरमाणश्च निर्याहि कृत्यमात्ययिकं त्वया॥2.68.7॥

##### शब्दार्थः
पुरोहितः the family priest, त्वाम् your, कुशलम् welfare, प्राह has wished, सर्वे all, मन्त्रिणश्च counsellors too, त्वरमाणः च in all haste, निर्याहि return, त्वया by you, आत्ययिकम् urgent,  
कृत्यम् task exists.

##### आङ्ग्लानुवादः
The family priest and all the counsellors  wish your welfare. You must return in haste. There is an urgent task required to be done by you.



#### श्लोकः
##### मूलम्
मा चास्मै प्रोषितं रामं मा चास्मै पितरं मृतम्।  
भवन्त श्शंसिषुर्गत्वा राघवाणामिमं क्षयम्॥2.68.8॥

##### शब्दार्थः
भवन्तः all of you, गत्वा having gone, आस्मै to him, रामम् Rama, प्रोषितम् been exiled to the forest, मा शंसिषुः shall not be communicated, पितरम् father's, मृतम् demise, राघवाणाम् of Raghus, इमम् this, क्षयम् decline, मा शंसिषुः shall not communicate.

##### आङ्ग्लानुवादः
All of you go there and do not communicate (to Bharata) about the exile of Rama or the demise of his father and the disaster that has befallen the Raghus.



#### श्लोकः
##### मूलम्
कौशेयानि च वस्त्राणि भूषणानि वराणि च।  
क्षिप्रमादय राज्ञश्च भरतस्य च गच्छत॥2.68.9॥

##### शब्दार्थः
राज्ञश्च the kings, भरतस्य च to Bharata, कौशेयानि वस्त्राणि silk garments, वराणि precious, भूषणानि च ornaments, आदाय taking with you, क्षिप्रम् गच्छत immediately go.

##### आङ्ग्लानुवादः
Take with you silk garments and precious ornaments for the king of Kekaya and Bharata and depart at once.



#### श्लोकः
##### मूलम्
दत्तपथ्यशना दूता जग्मुस्स्वं स्वं निवेशनम्।  
केकयां स्ते गमिष्यन्तो हयानारुह्य संमतान्॥2.68.10॥

##### शब्दार्थः
केकयान् to Kekaya kingdom, गमिष्यन्तः departing, ते दूताः those mesengers, दत्तपथ्यशनाः  necessaries for the journey, सम्मतान् excellent, हयान् horses, आरुह्य having mounted, स्वं स्वम् their respective, निवेशनम् house, जग्मुः went.

##### आङ्ग्लानुवादः
The messengers set to depart to Kekaya kingdom, carrying with them the necessaries  
for their journey went to their respective homes mounted on  excellent horses.



#### श्लोकः
##### मूलम्
ततः प्रास्थानिकं कृत्वा कार्यशेषमनन्तरम्।  
वसिष्ठेनाभ्यनुज्ञाता दूतास् संत्वरिता ययुः॥2.68.11॥

##### शब्दार्थः
ततः then, दूताः messengers, प्रास्थानिकम् for the journey, अनन्तरम् required to be done, कार्यशेषम् rest of the arrangements, कृत्वा having done, वसिष्ठेन by Vasistha, अभ्यनुज्ञाताः  permitted, संत्वरिताः in haste, ययुः went out.

##### आङ्ग्लानुवादः
Having completed the rest of the arrangements for the journey and permitted by  Vasistha, the messengers left.



#### श्लोकः
##### मूलम्
न्यन्तेनापरतालस्य प्रलम्बस्योत्तरं प्रति।  
निषेवमाणा स्ते जग्मुर्नदीं मध्येन मालिनीम्॥2.68.12॥

##### शब्दार्थः
ते those messengers, अपरतालस्य Aparatala mountain, न्यन्तेन to the west of it, प्रलम्बस्य Pralamba mountain, उत्तरं प्रति to the north of, मध्येन in between, मालिनीं नदीम् river Malini, निषेवमाणाः serving, जग्मुः went.

##### आङ्ग्लानुवादः
The messengers proceeded in westerly direction for some distance and then crossed the southern end of the Aparatala mountain. Thereafter, they travelled northward along the bank of Malini that flows in between Aparatala and Pralamba mountains.



#### श्लोकः
##### मूलम्
ते हस्तिनापुरे गङ्गां तीर्त्वा प्रत्यङ्मुखा ययुः।  
पाञ्चालदेशमासाद्य मध्येन कुरुजाङ्गलम्॥2.68.13॥  
सरांसि च सुपूर्णानि नदीश्च विमलोदकाः।  
निरीक्षमाणा स्ते जग्मुर्दूताः कार्यवशाद्द्रुतम्॥2.68.14॥

##### शब्दार्थः
ते दूताः those messengers, हस्तिनापुरे at Hastinapura, गङ्गाम् Ganga, तीर्त्वा having crossed, प्रत्यङ्मुखाः in the westerly direction, ययुः went, मध्येन कुरुजाङ्गलम् through the  
middle of Kurujangala, पाञ्चालदेशम् Panchala country, आसाद्य having reached, सुपूर्णानि filled with water, सरांसि च lakes, विमलोदकाः of pellucid waters, नदीश्च rivers, निरीक्षमाणाः  beholding, कार्यवशात् with a view to fulfil their mission, द्रुतम्  fast, जग्मुः went.

##### आङ्ग्लानुवादः
The messengers crossed Ganga at Hastinapura, and went in the westerly direction through the middle of Kurujangala and reached the country of Panchala. Beholding lakes full of water and rivers of pellucid waters there, they travelled fast with a view to fulfilling their mission.



#### श्लोकः
##### मूलम्
ते प्रसन्नोदकां दिव्यां नानाविहगसेविताम्।  
उपातिजग्मुर्वेगेन शरदण्डां जनाकुलाम्॥2.68.15॥

##### शब्दार्थः
ते those messengers, प्रसन्नोदकाम् of calm waters, दिव्याम् divine, नानाविहगसेविताम्    frequented by fowls of various species, जनाकुलाम् thronged with people, शरदण्डाम् Saradanda river, उपातिजग्मुः crossed and went.

##### आङ्ग्लानुवादः
The messengers crossed the divine Saradanda of calm waters frequented by fowls of various speices and thronged with people. And proceeded speedily.



#### श्लोकः
##### मूलम्
निकूलवृक्षमासाद्य दिव्यं सत्योपयाचनम्।  
अभिगम्याभिवाद्यं तं कुलिङ्गां प्राविशन्पुरीम्॥2.68.16॥

##### शब्दार्थः
दिव्यम् divine, सत्योपयाचनम् Satyopayachana (a tree granting the wishes of those who pray for), निकूलवृक्षम् a tree on the bank, आसाद्य having reached, अभिवाद्यम् paying homage, तम् that one, अभिगम्य having reached, कुलिङ्गांपुरीम् Kulinga city, प्राविशन् entered.

##### आङ्ग्लानुवादः
They reached a divine tree (of great powers) known as Satyopayachana tree and having gone round and paid homage they entered the Kulinga city.



#### श्लोकः
##### मूलम्
आभिकालं ततः प्राप्य ते बोधिभवनाच्च्युताम्।  
पितृपैतामहीं पुण्यां तेरुरिक्षुमतीं नदीम्॥2.68.17॥

##### शब्दार्थः
ततः from there, ते they, अभिकालम् a village known as Abhikala, प्राप्य having reached, बोधिभवनात् from Bodhibhavana mountain, च्युताम् flowing, पितृपैतामहीम् enjoyed by fathers and forefathers, पुण्याम् sacred, इक्षुमतीम् Ikshumati river, तेरुः crossed.

##### आङ्ग्लानुवादः
From there they reached a village known as Abhikala and crossed the sacred Ikshumati flowing from Bodhibhavana mountain. This region was enjoyed by fathers and forefathers of Dasaratha.



#### श्लोकः
##### मूलम्
अवेक्ष्याञ्जलिपानांश्च ब्राह्मणान्वेदपारगान्।  
ययुर्मध्येन बाह्लीकान् सुदामानं च पर्वतम्॥2.68.18॥

##### शब्दार्थः
अञ्जलिपानान् drinking water with cupped palms, वेदपारगान् versed in the Vedas, ब्राह्मणान् brahmins, अवेक्षय having seen, बाह्लीकान् मध्येन in the middle of Bahlika country, सुदामानम्  known as Sudama, पर्यतं च mountain, ययुः went.

##### आङ्ग्लानुवादः
There they saw the brahmins versed in the Vedas and drank water with cupped  palms. Then they continued their journey through the middle of Bahlika country, and  reached Sudama mountain.



#### श्लोकः
##### मूलम्
विष्णोः पदं प्रेक्षमाणा विपाशांचापि शाल्मलीम्।  
नदीर्वापी स्तटाकानि पल्वलानि सरांसि च॥2.68.19॥  
पश्यन्तो विविधांश्चापि सिंहाव्याघ्रमृग द्विपान्।  
ययुः पथाऽतिमहता शासनं भर्तुरीप्सवः॥2.68.20॥

##### शब्दार्थः
विष्णोः Visnu's, पदम् footprints, प्रेक्षमाणाः beholding, विपाशांचापि Vipasa river, शाल्मलीलं चापि Salmali also, नदीः rivers, वापीः deep wells with steps to reach, तटाकानि tanks, पल्वलानि  
pools, सरांसि च large tanks, विविधान् different, सिंहव्याघ्रमृग द्विपान् lions, tigers and elephants, पश्यन्तः seeing, भर्तुः master's, शासनम् command, ईप्सवः wishing to fulfil,  अतिमहता very long, पथा journey, ययुः went.

##### आङ्ग्लानुवादः
Beholding the footprints of Visnu (on Sudama mountain), and seeing Vipasa, and Salmali rivers, trees, streams, deep wells, ponds, pools, large tanks, different kinds of  
lions, tigers and elephants, they travelled a long distance with the intention of fulfilling the command of their master.



#### श्लोकः
##### मूलम्
ते श्रान्तवाहना दूता विकृष्णेन पथा ततः।  
गिरिव्रजं पुरवरं शीघ्रमासेदुरञ्जसा॥2.68.21॥

##### शब्दार्थः
विकृष्णेन by  prolonged, पथा journey, श्रान्त वाहनाः tired horses, ते दूताः those mesengers, ततः then, शीघ्रम् swiftly, अञ्जसा straight on, पुरवरम् best of cities, गिरिव्रजम् Girivrajam, आसेदुः reached.

##### आङ्ग्लानुवादः
After a prolonged journey the messengers with their tired horses soon reached Girivraja, the (capital city of Kekaya kingdom) best of cities.



#### श्लोकः
##### मूलम्
भर्तुः प्रियार्थं कुलरक्षणार्थं भर्तुश्च वंशस्य परिग्रहार्थम्।  
अहेडमाना स्त्वरया स्म दूता रात्र्यान्तु ते तत्पुरमेव याताः॥2.68.22॥

##### शब्दार्थः
ते दूताः those messengers, भर्तुः lord's, प्रियार्थम् to please, कुलरक्षणार्थम् to preserve the royal dynasty, भर्तुः of the king's, वंशस्य the house of the Ikshvakus, परिग्रहार्थम् for the protection of (royal honour), त्वरया quickly, अहेडमानाः without negligence, रात्य्राम् in the night, तत् that, पुरमेव that city, याताः reached.

##### आङ्ग्लानुवादः
To please their master (sage Vasistha)  and to preserve the royal dynasty and also to protect the honour of the (race and people), the messengers soon reached their destination by night without any negligence of their duty.  

#### समाप्तिः
 श्रीमद्रामायणे वाल्मीकीय आदिकाव्ये अयोध्याकाण्डे अष्टषष्टितमस्सर्गः॥  
Thus ends  the sixtyeighth sarga in Ayodhyakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/2_ayodhyAkANDam/06-bharatAgamanam/068_bharatAya_dUtapreShaNam.md">
<details><summary><h3>भूषणम् ...{Loading}...</h3></summary>



तेषां हि वचनं श्रुत्वा वसिष्ठः प्रत्युवाच ह ।  

मित्रामात्यगणान् सर्वान् ब्राह्मणांस्तानिदं वचः  ॥  २।६८।१  ॥   

तेषामित्यादि । मित्रामात्यगणान् मित्रभूतामात्यगणान् सुमन्त्रादीन् ।
ब्राह्मणान् मार्कण्डेयादीन्  ॥  २।६८।१  ॥   

  

यदसौ मातुलकुले पुरे राजगृहे सुखी ।  

भरतो वसति भ्रात्रा शत्रुघ्नेन समन्वितः  ॥  २।६८।२  ॥   

तच्छीघ्रं जवना दूता गच्छन्तु त्वरितैर्हयैः ।  

आनेतुं भ्रातरौ वीरौ किं समीक्षामहे वयम्  ॥  २।६८।३  ॥   

यदित्यादि । राजगृहे राजगृहाख्ये पुरे । यद्यस्मात् वसति तत्तस्मात् जवनाः
वेगवन्तः दूताः गच्छन्त्विति सम्बन्धः । किं समीक्षामहे किं विचारयामः ।
राज्ञैव भरताय राज्यस्य दत्तत्वादिति भावः  ॥  २।६८।२३  ॥   

  

गच्छन्त्विति ततः सर्वे वसिष्ठं वाक्यमब्रुवन् ।  

तेषां तद्वचनं श्रुत्वा वसिष्ठो वाक्यमब्रवीत्  ॥  २।६८।४  ॥   

तथैवामात्या अनुजानन्ति गच्छन्त्विति  ॥  २।६८।४  ॥   

  

एहि सिद्धार्थ विजय जयन्ता शोकनन्दन ।  

श्रूयतामितिकर्तव्यं सर्वानेव ब्रवीमि वः  ॥  २।६८।५  ॥   

एहीति । सिद्धार्थविजयजयन्ताशोकाख्या मन्त्रिसमाननामानो दूताः नतु
मन्त्रिणः । मन्त्रिव्यतिरिक्तनन्दनशब्दसहपाठात् । ऽपुरोहितस्त्वां कुशलं
प्राह सर्वे च मन्त्रिणःऽ इत्युपरि वक्ष्यमाणत्वाच्च । इतिकर्तव्यं
कार्यकलापम्  ॥  २।६८।५  ॥   

  

पुरं राजगृहं गत्वा शीघ्रं शीघ्रजवैर्हयैः ।  

त्यक्तशोकैरिदं वाच्यः शासनाद्भरतो मम  ॥  २।६८।६  ॥   

पुरमिति । त्यक्तशोकैः, भवद्भिरिति शेषः । इदं वक्ष्यमाणं वचनं मम शासनात्
भरतो वाच्यः  ॥  २।६८।६  ॥   

  

पुरोहितस्त्वां कुशलं प्राह सर्वे च मन्त्रिणः ।  

त्वरमाणश्च निर्याहि कृत्यमात्ययिकं त्वया  ॥  २।६८।७  ॥   

पुरोहित इति । मन्त्रिणः प्राहुरिति विपरिणामः । अत्ययः कालातिपातः । तं
प्राप्तमात्ययिकम् । "विनयादिभ्यष्ठक्" इतिठक् । तादृशं कृत्यमस्ति
अतस्त्वरमाणो निर्याहीति वाच्य इत्यनुकर्षः । यद्वा अत्ययः कृच्छ्रं तत्र
भवमात्ययिकम् । "अत्ययो ऽतिक्रमे कृच्छ्रे" इत्यमरः । कृत्यमस्तीति शेषः  ॥ 
२।६८।७  ॥   

  

मा चास्मै प्रोषितं रामं मा चास्मै पितरं मृतम् ।  

भवन्तः शंसिषुर्गत्वा राघवाणामिमं क्षयम्  ॥  २।६८।८  ॥   

मा चेति । मा शंसिषुरित्यन्वयः । राघवाणां क्षयम् अपचयम्,
तेजःक्षयमित्यर्थः । "निलयापचयौ क्षयः" इत्यमरः  ॥  २।६८।८  ॥   

  

कौशेयानि च वस्त्राणि भूषणानि वराणि च ।  

क्षिप्रमादाय राज्ञश्च भरतस्य च गच्छत  ॥  २।६८।९  ॥   

कौशेयानीति । कौशेयानि पट्टवस्त्रविशेषान् । राज्ञः केकयराजस्य  ॥  २।६८।९
 ॥   

  

दत्तपथ्यशना दूता जग्मुः स्वं स्वं निवेशनम् ।  

केकयांस्ते गमिष्यन्तो हयानारुह्य सम्मतान्  ॥  २।६८।१०  ॥   

दत्तपथ्यशना इति । दत्तपथ्यशनाः दत्तमार्गाशनहेतुभूतद्रव्या इत्यर्थः ।
स्वनिवेशगमनं स्त्रीप्रभृतीनां स्वप्रयाणं कथयितुम् । सम्मतान्
जवनत्वेनाध्वश्रमसहत्वेन च सम्मतान्  ॥  २।६८।१०  ॥   

  

ततः प्रास्थानिकं कृत्वा कार्यशेषमनन्तरम् ।  

वसिष्ठेनाभ्यनुज्ञाता दूताः सन्त्वरिता ययुः  ॥  २।६८।११  ॥   

तत इति । प्रास्थानिकं प्रस्थानप्रयोजनकम् । अनन्तरं कार्यशेष पाथेयादिकं च
कृत्वा पुनर्वसिष्ठेनाभ्यनुज्ञानं स्वविलम्बस्याल्पत्वं द्योतयितुम्  ॥ 
२।६८।११  ॥   

  

न्यन्तेनापरतालस्य प्रलम्बस्योत्तरं प्रति ।  

निषेवमाणास्ते जग्मुर्नदीं मध्येन मालिनीम्  ॥  २।६८।१२  ॥   

न्यन्तेनेति । अपरतालस्य अपरतालो नाम गिरिः तस्य न्यन्तेन नितरामन्तेन,
चरमप्रदेशेनेत्यर्थः । "अन्तो जघन्यं चरमम्" इत्यमरः । प्रलम्बस्य
प्रलम्बाख्यगिरेः । उत्तरं प्रतिउत्तरभागमुद्दिश्य । तयोर्मध्येन मालिनीं
नदीं निषेवमाणा जग्मुः । अपरतालः पुरस्ताद्दक्षिणोत्तरायतः प्रलम्बः
पश्चाद्भागे दक्षिणोत्तरायतः पूर्वापरायतश्चेति पर्वतसंनिवेशः ।
प्रथममयोध्यायाः पश्चिमाभिमुखं निर्गच्छन्तः तयोर्मध्येन उदङ्मुखाः
कियन्तमध्वानं मालिनीतीरमार्गेण गत्वा ततः प्रलम्बस्योत्तरभागेन
पश्चिमाभिमुखा जग्मुरित्यर्थः  ॥  २।६८।१२  ॥   

  

ते हस्तिनपुरे गङ्गां तीर्त्वा प्रत्यङ्मुखा ययुः ।  

पाञ्चालदेशमासाद्य मध्येन कुरुजाङ्गलम्  ॥  २।६८।१३  ॥   

सरांसि च सुपूर्णानि नदीश्च विमलोदकाः ।  

निरीक्षमाणास्ते जग्मुर्दूताः कार्यवशाद्द्रुतम्  ॥  २।६८।१४  ॥   

ते हस्तिनपुर इत्यादिश्लोकद्वयमेकं वाक्यम् । हस्तिनपुरे हस्तिनपुरसमीपे ।
गङ्गां तीर्त्वा प्रत्यङ्मुखाः सन्तः जग्मुः, ते दूताः मध्येन कुरुजाङ्गलं
कुरुजाङ्गलस्य मध्यमार्गेण । "एनपा द्वितीया" इति द्वितीया । कुरुदेशैकदेशो
जाङ्गलः हस्तिनपुरस्य कुरुदेशस्थत्वात्तदन्तर्गतजाङ्गलाख्यदेशमध्येन
पाञ्चालदेशमासाद्य तत्र देशे सरःप्रभृतीन्निरीक्षमाणा जग्मुः  ॥  २।६८।१३१४
 ॥   

  

ते प्रसन्नोदकां दिव्यां नानाविहगसेविताम् ।  

उपातिजग्मुर्वेगेन शरदण्डां जनाकुलाम्  ॥  २।६८।१५  ॥   

त इति । शरदण्डां शरदण्डाख्यां नदीम् । उपातिजग्मुः उपगम्यातीत्य जग्मुः  ॥ 
२।६८।१५  ॥   

  

निकूलवृक्षमासाद्य दिव्यं सत्योपयाचनम् ।  

अभिगम्याभिवाद्यं तं कुलिड्गां प्राविशन् पुरीम्  ॥  २।६८।१६  ॥   

निकूलवृक्षमिति । निकूलवृक्षं शरदण्डायाः पश्चिमकूलस्थं पुण्यवृक्षम् ।
दिव्यं देवाधिष्ठानवत् । सत्यमुपयाचनं प्रार्थनं यस्मादित्यन्वर्थनाम
सत्योपयाचनमिति, अर्थितार्थप्रदमित्यर्थः । अभिवाद्यं सर्वनमस्कार्यम् ।
अभिगम्य प्रदक्षिणीकृत्य, कुलिङ्गां पुरीं प्राविशन्  ॥  २।६८।१६  ॥   

  

अभिकालं ततः प्राप्य ते बोधिभवनाच्च्युताम् ।  

पितृपैतामहीं पुण्यां तेरुरिक्षुमतीं नदीम्  ॥  २।६८।१७  ॥   

अभिकालमिति । अभिकालं तदाख्यग्रामम् । कुलिङ्गासाहचर्यात् बोधिभवनात्
तदाख्यात् पर्वतात् नदीमूलत्वोक्तेः । पितृपैतामहीं दशरथवंश्यानुभूताम्,
तत्तीरप्रदेशग्रामा इक्ष्वाकूणामिति भावः  ॥  २।६८।१७  ॥   

  

अवेक्ष्याञ्जलिपानांश्च ब्राह्मणान् वेदपारगान् ।  

ययुर्मध्येन बाह्लीकान् सुदामानं च पर्वतम्  ॥  २।६८।१८  ॥   

अवेक्ष्येति । अञ्जलिपानान् अञ्जलिप्रमाणजलमात्राहारान् । ब्राह्मणान्
इक्षुमतीतीरवासिनः । मध्येन बाह्लीकान् बाह्लीकदेशानां मध्येन । "एनपा
द्वितीया" । सुदामानं सुदामाख्यम्  ॥  २।६८।१८  ॥   

  

विष्णोः पदं प्रेक्षमाणा विपाशां चापि शाल्मलीम् ।  

नदीर्वापीस्तटाकानि पल्वलानि सरांसि च  ॥  २।६८।१९  ॥   

पश्यन्तो विविधांश्चापि सिंहव्याघ्रमृगद्विपान् ।  

ययुः पथाति महता शासनं भर्तुरीप्सवः  ॥  २।६८।२०  ॥   

विष्णोः पदमित्यादि । विष्णोः पदं विष्णोः पदाङ्कितं स्थानम् । इदं च
स्थानं सुदामाख्यपर्वतवर्तिसान्निध्यात् । विपाशां सुदामपर्यन्तनदीम् ।
शाल्मलीं तत्तीरवर्तिशाल्मलीवृक्षम् । अत्र मार्गविशेषवर्णनं
पुण्यभूमित्वेन नराणां सेवनीयत्वद्योतनार्थम्  ॥  २।६८।१९२०  ॥   

  

ते श्रान्तवाहना दूता विकृष्टेन पथा ततः ।  

गिरिव्रजं पुरवरं शीघ्रमासेदुरञ्जसा  ॥  २।६८।२१  ॥   

त इति । विकृष्टेन विप्रकृष्टेन अतिदूरेणेत्यर्थः । गिरिव्रजमिति
केकयपुरस्य नामान्तरम् । शीघ्रशब्दसान्निध्येन अञ्जसाशब्देन मानसत्वरोच्यते
। अञ्जसा आर्जवेनेति वार्थः  ॥  २।६८।२१  ॥   

  

भर्तुः प्रियार्थं कुलरक्षणार्थं भर्तुश्च वंशस्य परिग्रहार्थम् ।  

अहेडमानास्त्वरया स्म दूता रात्र्यां तु ते तत्पुरमेव याताः  ॥  २।६८।२२
 ॥   

भर्तुरिति । भर्तुः दशरथस्य । प्रियार्थं
शीघ्रानीतभरतकृतौर्द्ध्वदैहिकादिना दशरथस्य परलोकप्राप्तिहेतुत्वात् ।
कुलरक्षणार्थं सनाथीकरणेन कुलजातानां संरक्षणार्थम् । भर्तुर्वंशस्य
इक्ष्वाकुवंशस्य । परिग्रहार्थं प्रतिष्ठार्थम् । यद्वा भर्तुर्वंशो
भरतादिः तस्य परिग्रहार्थं प्रतिष्ठार्थम् ।
पित्रौर्द्ध्वहिककर्मनिर्वर्तनेन सज्जनपरिग्रहार्थं वा । अहेडमानाः "हेडृ
अनादरे" इत्यस्माद्वातौः शानच् । अनादरमकुर्वाणाः, सादरा इति यावत् । अत एव
त्वरया युक्ताः दूताः रात्र्यामेव अस्तमयानन्तरमपि कियत्कालं गत्वा
रात्र्यामेव तत्पुरं याताः  ॥  २।६८।२२  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्यकाण्डे
अष्टषष्टितमः सर्गः  ॥  ६८  ॥   

इति श्रीगोविन्दराज० श्रीरामायणभू० पीता० अयो० अष्टषष्िटतमः सर्गः  ॥  ६८
 ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/2_ayodhyAkANDam/06-bharatAgamanam/068_bharatAya_dUtapreShaNam.md">
<details><summary><h3>शिरोमणी ...{Loading}...</h3></summary>



वशिष्ठप्रत्युक्तिं वर्णयितुमाह-- तेषामिति । तेषां
मित्रामात्यसहितब्राह्मणानां वचनं श्रुत्वा मित्रादीनिदं वचः प्रत्युवाच  ॥ 
२।६८।१  ॥   

  

तत्प्रतिवचनमेवाह-- यदिति । यद्यस्माद्धेतोः राजगृहे तदभिधे पुरे मातुलकुले
शत्रुघ्नेन सह मुदान्वितो ऽसौ भरतो वसति तत्तस्माद्धेतोः शीघ्रं यथा
स्यात्तथा जवनाः शीघ्रगमनकर्तारो दूताः भ्रातरावानेतुं हयैस्त्वरितं
गच्छन्तु इदमेवोचितमिति तात्पर्यम् । अतः परमुत्कृष्टं वयं किं समीक्षामहे
अतः परमुत्कृष्टं नास्त्येवेति तात्पर्यम् । श्लोकद्वयमेकान्वयि  ॥ 
२।६८।२,३  ॥   

  

गच्छन्त्विति । ततो वशिष्ठवचनश्रवणानन्तरं गच्छन्तु दूता इति शेषः । इति
वाक्यं सर्वे सुमन्त्रमार्कण्डेयप्रभृतयः वशिष्ठमब्रुवन् तेषां
सुमन्त्रादीनां वचनं श्रुत्वा वशिष्ठः वाक्यमब्रवीत्  ॥  २।६८।४  ॥   

  

वाक्याकारमाह-- एहीति । हे सिद्धार्थादयो दूताः सर्वान्पञ्चसङ्ख्याकान् वो
युष्मान् कर्तव्यं ब्रवीमि इति अतः श्रूयतां सिद्धार्थादयो मन्त्रिनामानो
दूता न तु मन्त्रिणः नन्दनसाहचर्यादित्येके यदि च सिद्धादिसाहचर्येण नन्दनो
ऽपि मन्त्री एवेति व्याख्यायते तदा नन्दन इति कस्यचिन्मन्त्रिणो
नामान्तरमिति बोध्यम् । मन्त्रिभिर्दूतकर्म कथं क्रियते इति तु न
भ्रमितव्यम् अतिनिपुणानां सर्वकर्मस्वधिकारात्  ॥  २।६८।५  ॥   

  

तद्वचनाकारमाह-- पुरमिति । राजगृहं राजगृहाख्यं पुरं गत्वा
त्यक्तशोकैर्भवद्भिर्मम शासनाद्वचनाद्भरतः इदं वाच्यः  ॥  २।६८।६  ॥   

  

इममर्थमेवाह-- पुरोहित इति । पुरोहितो वशिष्ठः मन्त्रिणश्च त्वरमाणस्त्वं
निर्याहि आगच्छ त्वया कृत्यं कर्तव्यम् आत्ययिकमावश्यकमित्यर्थः । इति
प्राह प्राहुश्च वचनविपरिणामेनात्राप्यन्वेति । अत्येति कालातिक्रमे नश्यति
तदेवात्ययिकं विनयादित्वात्स्वार्थिकष्ठक्  ॥  २।६८।७  ॥   

  

सिद्धार्थादीनुपदिशन्वशिष्ठ आह-- मेति । अस्मै भरताय प्रोषितं रामं मृतं
लोकान्तरगमनकर्तृत्वेन तत्सदृशम् इतः हेतोः राघवाणां क्षयं विलापं भवन्तो
मा शंसिषुः न कथयन्तु "विलापापचयौ क्षयौ" इत्यमरः  ॥  २।६८।८  ॥   

  

कौशेयानीति । राज्ञो दशरथस्य प्रेषणीयानीति शेषः, कौशेयानि
पट्टविशेषनिर्मितानि क्षिप्रमादाय भरतस्य समीपे गच्छत  ॥  २।६८।९  ॥   

  

दत्तेति । सम्मतान्स्वाधीनीभूतान् हयानारुह्य गमिष्यन्तः दत्तपथ्यशनाः
दत्तानि वशिष्ठेन ग्राहितानि पथ्यशनानि मार्गोपभोग्यवस्तुमूल्यभूतद्रव्याणि
येभ्यस्ते दूताः स्वं स्वं निवेशनं जग्मुः  ॥  २।६८।१०  ॥   

  

तत इति । ततः स्वस्वगृहगमनानन्तरं प्रास्थानिकं प्रस्थानप्रयोजनकं
कार्यशेषमवशिष्टकृत्यं मार्गोपयुक्तवस्त्रशस्त्रादिग्रहणमित्यर्थः, कृत्वा
ययुः  ॥  २।६८।११  ॥   

  

न्यन्तेनेति । अपरतालस्य अपरतालसञ्ज्ञकस्य देशस्य न्यन्तेन
नितरामन्तश्चरमभागः तेन दक्षिणभागेनेत्यर्थः । प्रलम्बस्य
प्रलम्बाख्यदेशस्य उत्तरं प्रति उत्तरभागेनेत्यर्थः । विद्यमानां मालिनीं
नदीं निषेवमाणास्ते दूताः मध्येन तयोर्देशयोर्मध्यवर्त्यध्वना जग्मुः  ॥ 
२।६८।१२  ॥   

  

ते इति । हास्तिनपुरे विद्यमानां गङ्गां तीर्त्वा प्रत्यङ्मुखाः
पश्चिमाभिमुखाः सन्तः पञ्चालदेशमासाद्य प्राप्य मध्येन
तद्देशमध्यवर्तिमार्गेण कुरुजाङ्गलं ययुः  ॥  २।६८।१३  ॥   

  

सरांसीति । कार्यवशाद्धेतोः द्रुतं जग्मुः  ॥  २।६८।१४  ॥   

  

ते इति । जलाकुलां शरदण्डां शरदण्डाभिधां दिव्यां नदीमुपातिजग्मुः प्रापुः
 ॥  २।६८।१५  ॥   

  

निकूलेति । दिव्यं देवसेवितं सत्योपयाचनं सत्यमुपयाचनं प्रार्थना
यस्मादभीष्टदातारमित्यर्थः ।  

अत एव अभिवाद्यं तं प्रसिद्धं निकूलवृक्षं
शरदण्डाकूलवर्तिवृक्षविशेषमभिगम्य वन्दनपूर्वकं प्राप्य कुलिङ्गां पुरीं
प्राविशन्  ॥  २।६८।१६  ॥   

  

अभीति । तेजोभिभवनात्तेजोभिभवननामकाद्ग्रामविश्ोषाच्चलितास्ते दूताः
अभिकालं ग्रामं प्राप्य पितृपैतामहीं दशरथपित्रादिसेवितामिक्षुमतीं नदीं
तेरुः  ॥  २।६८।१७  ॥   

  

अवेक्ष्येति । अञ्जलिपानान् अञ्जलिमात्रजलपानकर्तृ़स्तपोनिरतानित्यर्थः ।
अवेक्ष्य बाह्लीकाँस्तदभिधदेशान् मध्येन सुदामानं पर्वतं ययुः । "एनपा
द्वितीया" इति द्वितीया  ॥  २।६८।१८  ॥   

  

विष्णोरिति । पदं सुदामपर्वतवर्तिचरणचिह्नं विपाशां नदीं शाल्मलीं च नदीं
नदीः नद्यन्तराण्यपि वाप्यादींश्च सिंहादींश्च पश्यन्तो दूताः अतिमहता पथा
ययुः । श्लोकद्वयमेकान्वयि  ॥  २।६८।१९,२०  ॥   

  

ते इति । विकृष्टेनातिदूरेणेत्यर्थः । सता समीचीनेन यथा मार्गेण
श्रान्तवाहनास्ते दूताः गिरिव्रजम् एतन्नामान्तरकं केकयराजपुरवरमासेदुः
प्रापुः  ॥  २।६८।२१  ॥   

  

भर्तुरिति । भर्तुः दशरथादेः प्रियार्थं कुलस्य प्रजासमूहस्य रक्षणार्थं
वंशस्य वंशरीतेः परिग्रहार्थं निर्वाहार्थमहेडमानाः अनादररहितास्ते दूताः
रात्र्यामेव तत्पुरं याताः प्राप्ताः  ॥  २।६८।२२  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
ऽष्टषष्टितमः सर्गः  ॥  २।६८  ॥   

  

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/2_ayodhyAkANDam/06-bharatAgamanam/068_bharatAya_dUtapreShaNam.md">
<details><summary><h3>तिलकम् ...{Loading}...</h3></summary>



मित्रामात्यजनाः सुमन्त्रादयः ब्राह्मणा मार्कण्डेयादयः  ॥  २।६८।१  ॥   

  

यद्यस्माद्राज्ञा कैकेयीवचनाद्दत्तराज्यो भरतो मातुलकुले वसति  ॥  २।६८।२
 ॥   

  

अतस्तावानेतुं दूता गच्छन्तु वयं किं समीक्षामहे विचारयामहे राज्ञैव
भरतराज्स्य निश्चितत्वादिति भावः  ॥  २।६८।३  ॥   

  

मन्त्रिणो वसिष्ठवाक्यमनुजानन्ति गच्छन्त्विति  ॥  २।६८।४  ॥   

  

सिद्धार्थादयो मन्त्रिसमाननामानो दूता न मन्त्रिण इत्याहुः । अन्ये तु
मन्त्रिणो दूताश्चेमे इत्याहुः । इतिकर्तव्यं
गतैर्युष्माभिरनुष्ठेयकृत्यजातम्  ॥  २।६८।५  ॥   

  

शीघ्रजवैरतिवेगैः मम शासनाद्भरतो वाच्य इत्यन्वयः  ॥  २।६८।६  ॥   

  

कथं वाच्यस्तदाह पुरोहित इति । अत्ययमसह्यकालातिक्रमं तदेवात्यायिकम् ।
अतिक्रमे एतीत्यव्ययम् । कालातिक्रमे एति नश्यतीति वाच्यो ऽर्थः
विनयादित्वाठ्ठक् । तादृशं कृत्यमस्ति, अतस्त्वरमाणो निर्याहीति
वाच्यमित्यनुकर्षः  ॥  २।६८।७  ॥   

  

इतः स्त्रीरूपान्मूलात्क्षयं मा शंसिषुर्मा कथयन्तु  ॥  २।६८।८  ॥   

  

राज्ञः केकयराजस्य  ॥  २।६८।९  ॥   

  

दत्तपथ्यशना दत्तं पथ्यशनसाधनं द्रव्यं येषां तं तथा बाहुलकात्सप्तम्या
अलुक् । जग्मुः स्त्रीपुत्रादेः स्वप्रयाणकथनार्थम् । संमतान्
वेगवत्त्वेनेति शेषः  ॥  २।६८।१०  ॥   

  

प्रास्थानिकं कार्यशेषं प्रस्थानप्रयोजनकं कार्यशेषं
विशिष्टपाथेयादिसंपादनलक्षणं कृत्वानन्तरं ययुः  ॥  २।६८।११  ॥   

  

अपरतालस्य तदाख्यदेशस्य न्यन्तेन पश्चिमभागेन प्रलम्बाख्यदेशस्योत्तरं भागं
प्रति निषेवमाणां मालिनीं नदीं मध्येनातीत्य जग्मुः । अपरतालप्रलम्बौ
पर्वताविति कतकतीर्थौ । अयोध्यायाः पश्चिमाभिमुखं गच्छन्तस्तयोरन्योन्यं  

पूर्वापरस्थयोरपरतालप्रलम्बयोर्मध्येन मालिनीं निषेवमाणा उदङ्मुखाः
कियद्दूरं गत्वा ततः प्रलम्बस्योत्तरभागेन पश्चिमाभिमुखा जग्मुरित्यर्थं
तीर्थ आह  ॥  २।६८।१२  ॥   

  

ते प्रत्यगुदीचीं दिशं यान्तस्तं पञ्चालदेशमासाद्याग्नेयीदिङ्मुखप्रवाहां
गङ्गां हस्तिनापुरसमीपे तीर्त्वा प्रत्यङ्मुखाः सन्तो मध्येन कुरुजाङ्गलं
कुरुजाङ्गलस्य मध्यमार्गमाश्रित्य ययुः  ॥  २।६८।१३,१४  ॥   

  

शरदण्डां तदाख्यां नदीमुपगम्यातिजग्मुरतिचक्रमुः  ॥  २।६८।१५  ॥   

  

निकूलवृक्षं शरदण्डापश्चिमतीरवृक्षम्, दिव्यं विशिष्टदेवताधिष्ठितम्,
सत्योपयाचनं तन्नामकम्, अन्वर्थनामकत्वादिष्टदातारम्, अत एवाभिवाद्यं
सर्वनमस्कार्यं वृक्षमभिगम्य प्रदक्षिणीकृत्य कुलिङ्गाख्यां नगरीं
प्राविशन्  ॥  २।६८।१६  ॥   

  

अभिकालतेजोभिभवनौ ग्रामौ । "ततो योधिवनच्युताः" इति पाठान्तरम् ।
पितृपैतामहीमित्यार्षम् । इक्ष्वाकूणां पितृपितामहसंबन्धिनीमिक्षुमतीं
तेरुः  ॥  २।६८।१७ ॥   

अञ्जलिपानानञ्जलिमात्रप्रमाणजलाहारानिक्षुमतीतीरस्थान्बाह्लीकाञ्जनपदानित्येके
। तद्देशस्थानञ्जलिपानान्ब्राह्मणानवेक्ष्येत्यन्वयः । अञ्जलिना पिबन्ति
तादृशान्वेदपारगान्ब्राह्मणान्दृष्ट्वेत्यनेन बाह्लीकदेशस्यात्यनाचारत्वं
सूचितम् । यत्र वेदपारगा ब्राह्मणा अपीदृशाः का कथान्येषामिति, तथा भारते
कर्णपर्वणि "बाह्लीका नाम ते देशा न तत्र दिवसं वसेत्" इति परे  ॥  २।६८।१८
 ॥   

  

विष्णोः पदं सुदामपर्वतस्थं विष्णुपदाङ्कितस्थानम् । विपाशाशाल्मल्यौ नद्यौ
ते प्रेक्ष्येत्यनुकर्षः  ॥  २।६८।१९,२०  ॥   

  

विकृष्टेन विप्रकृष्टेन अतिदूरेणेत्यर्थः । सता निरुपद्रवेण गिरिव्रजं
केकयराजगृहापरनामकम् । "सप्तरात्रेण गत्वा वै दूतास्ते श्रान्तवाहनाः" इति
क्वचित्पाठस्तु दृश्यते  ॥  २।६८।२१  ॥   

  

भर्तुरिति । भर्तुर्नियोक्तुर्वसिष्ठस्य प्रियार्थं शीघ्रगमनेन
प्रीतिसंपादनार्थं, यद्वा भर्तुर्दशरथस्य प्रियार्थं
शीघ्रानीतभरतकृतौर्ध्वदेहिकेन परलोकप्राप्तेः । कुलस्य प्रजाकुलस्य
रक्षणार्थम् भर्तुर्दशरथस्य यो वंशो वंशपरम्परागतराज्यं तस्य
परिग्रहार्थं  

भरतेन स्वीकारार्थम् अहेडमाना उपेक्षारहिताः "हेडृ अनादरे" अत एव त्वरया
युक्ता दूता रात्र्यामेव तत्पुरं याताः अत्र कतकोक्तसंख्यारीत्या षट्
श्लोकास्त्रुटिताः  ॥  २।६८।२२  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे ऽष्टषष्टितमः सर्गः  ॥  २।६८  ॥   

  

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/2_ayodhyAkANDam/06-bharatAgamanam/068_bharatAya_dUtapreShaNam.md">
<details><summary><h3>द्राविडपाठः ...{Loading}...</h3></summary>



  
तेषां हि वचनं श्रुत्वा वसिष्ठः प्रत्युवाच ह।  
मित्रामात्यगणान् सर्वान् ब्राह्मणांस्तानिदं वचः ॥ 2.68.1 ॥   
यदसौ मातुलकुले पुरे राजगृहे सुखी।  
भरतो वसति भ्रात्रा शत्रुघ्नेन समन्वितः ॥ 2.68.2 ॥   
तच्छीघ्रं जवना दूता गच्छन्तु त्वरितैर्हयैः।  
आनेतुं भ्रातरौ वीरौ किं समीक्षामहे वयम् ॥ 2.68.3 ॥   
गच्छन्त्विति ततः सर्वे वसिष्ठं वाक्यमब्रुवन्।  
तेषां तद्वचनं श्रुत्वा वसिष्ठो वाक्यमब्रवीत् ॥ 2.68.4 ॥   
एहि सिद्धार्थ विजय जयन्ता शोकनन्दन।  
श्रूयतामितिकर्तव्यं सर्वानेव ब्रवीमि वः ॥ 2.68.5 ॥   
पुरं राजगृहं गत्वा शीघ्रं शीघ्रजवैर्हयैः।  
त्यक्तशोकैरिदं वाच्यः शासनाद्भरतो मम ॥ 2.68.6 ॥   
पुरोहितस्त्वां कुशलं प्राह सर्वे च मन्त्रिणः।  
त्वरमाणश्च निर्याहि कृत्यमात्ययिकं त्वया ॥ 2.68.7 ॥   
मा चास्मै प्रोषितं रामं मा चास्मै पितरं मृतम्।  
भवन्तः शंसिषुर्गत्वा राघवाणामिमं क्षयम् ॥ 2.68.8 ॥   
कौशेयानि च वस्त्राणि भूषणानि वराणि च।  
क्षिप्रमादाय राज्ञश्च भरतस्य च गच्छत ॥ 2.68.9 ॥   
दत्तपथ्यशना दूता जग्मुः स्वं स्वं निवेशनम्।  
केकयांस्ते गमिष्यन्तो हयानारुह्य सम्मतान् ॥ 2.68.10 ॥   
ततः प्रास्थानिकं कृत्वा कार्यशेषमनन्तरम्।  
वसिष्ठेनाभ्यनुज्ञाता दूताः सन्त्वरिता ययुः ॥ 2.68.11 ॥   
न्यन्तेनापरतालस्य प्रलम्बस्योत्तरं प्रति।  
निषेवमाणास्ते जग्मुर्नदीं मध्येन मालिनीम् ॥ 2.68.12 ॥   
ते हस्तिनपुरे गङ्गां तीर्त्वा प्रत्यङ्मुखा ययुः।  
पाञ्चालदेशमासाद्य मध्येन कुरुजाङ्गलम् ॥ 2.68.13 ॥   
सरांसि च सुपूर्णानि नदीश्च विमलोदकाः।  
निरीक्षमाणास्ते जग्मुर्दूताः कार्यवशाद्द्रुतम् ॥ 2.68.14 ॥   
ते प्रसन्नोदकां दिव्यां नानाविहगसेविताम्।  
उपातिजग्मुर्वेगेन शरदण्डां जनाकुलाम् ॥ 2.68.15 ॥   
निकूलवृक्षमासाद्य दिव्यं सत्योपयाचनम्।  
अभिगम्याभिवाद्यं तं कुलिड्गां प्राविशन् पुरीम् ॥ 2.68.16 ॥   
अभिकालं ततः प्राप्य ते बोधिभवनाच्च्युताम्।  
पितृपैतामहीं पुण्यां तेरुरिक्षुमतीं नदीम् ॥ 2.68.17 ॥   
अवेक्ष्याञ्जलिपानांश्च ब्राह्मणान् वेदपारगान्।  
ययुर्मध्येन बाह्लीकान् सुदामानं च पर्वतम् ॥ 2.68.18 ॥   
विष्णोः पदं प्रेक्षमाणा विपाशां चापि शाल्मलीम्।  
नदीर्वापीस्तटाकानि पल्वलानि सरांसि च ॥ 2.68.19 ॥   
पश्यन्तो विविधांश्चापि सिंहव्याघ्रमृगद्विपान्।  
ययुः पथाति महता शासनं भर्तुरीप्सवः ॥ 2.68.20 ॥   
ते श्रान्तवाहना दूता विकृष्टेन पथा ततः।  
गिरिव्रजं पुरवरं शीघ्रमासेदुरञ्जसा ॥ 2.68.21 ॥   
भर्तुः प्रियार्थं कुलरक्षणार्थं भर्तुश्च वंशस्य परिग्रहार्थम्।  
अहेडमानास्त्वरया स्म दूता रात्र्यां तु ते तत्पुरमेव याताः ॥ 2.68.22 ॥   

</details>
</div>
