---
title: ०४६ नरसिंहावतारः

---
अध्यायः 046

हिरण्यकशिपुना समुद्रे तपश्चरणम् ॥ 1 ॥ तपः प्रसन्नेन ब्रह्मणा तस्मै वरदानम् ॥ 2 ॥ तस्य वरप्राप्त्या भीतानां देवानां ब्रह्मणा परिसान्त्वनम् ॥ 3 ॥ हिरण्यकशिपुना त्रैलोक्यपीडने आत्मानं शरणं गतानां देवानां श्रीहरिणाऽभयप्रदानम् ॥ 4 ॥ नृसिंहरूपिणा हरिणा हिरण्यकशिपुहननम् ॥ 5 ॥
	
भीष्म उवाच 	001  
दैत्येन्द्रो बलवान्त्राजन्सुरारिर्बलगर्वितः ।	001a  
हिरण्यकशिपुर्नाम आसीत्त्रैलोक्यकण्टकः ॥	001c  
दैत्यानामादिपुरुषो वीर्येणाप्रतिमो बली ।	002a  
प्रविश्य जलधिं राजंश्चकार तप उत्तमम् ॥	002c  
दशवर्षसहस्राणि शतानि दश पञ्च च ।	003a  
व्रतोपवासतस्तस्थौ स्थाणुमौनव्रतो दृढः ॥	003c  
ततः शमदमाभ्यां च ब्रह्मचर्येण चानघ ।	004a  
ब्रह्मा प्रीतमनास्तस्य तपसा नियमेन च ॥	004c  
ततः स्वयम्भूर्भगवान्स्वयमागम्य भूपते ।	005a  
विमानेनार्कवर्णेन हंसयुक्तेन भास्वता ॥	005c  
आदित्यैर्वसुभिः साध्यैर्मरुद्भिर्दैवतैस्तथा ।	006a  
रुद्रैर्विश्वसहायैश्च यक्षराक्षसकिन्नरैः ॥	006c  
दिशाभिर्विदिशाभिश्च नदीभिः सागरैः सह ।	007a  
नक्षत्रैश्च मुहूर्तैश्च खेचरैश्चापरैर्ग्रहैः ॥	007c  
देवर्षिभिस्तपोयुक्तैः सिद्धैः सप्तर्षिभिस्तदा ।	008a  
राजर्षिभिः पुण्यतमैर्गन्धर्वैरप्सरोगणैः ॥	008c  
चराचरगुरुः श्रीमान्वृतः सर्वसुरैस्तथा ।	009a  
ब्रह्मा ब्रह्मविदां श्रेष्ठो दैत्यमागम्य चाब्रवीत् ॥	009c  
प्रीतोऽस्मि तव भक्तस्य तपसाऽनेन सुव्रत ।	010a  
वरं वरय भद्रं ते यथेष्टं काममाप्नुहि ॥	010c  
हिरण्यकशिपुरुवाच 	011  
न देवा न च गन्धर्वा न यक्षोरगराक्षसाः ।	011a  
न मानुषाः पिशाचाश्च हन्युर्मां देवसत्तम ॥	011c  
ऋषयो वा न मां शापैः क्रुद्धा लोकपितामह ।	012a  
शपेयुस्तपसा युक्ता वर एष वृतो मया ॥	012c  
न शस्त्रेण नचास्त्रेण गिरिणा पादपेन च ।	013a  
न शुष्केण न चार्द्रेण स्यान्न वाऽन्येन मे वधः ॥	013c  
नाकाशे नाथ भूमौ वा रात्रौ वा दिवसेपि वा ।	014a  
नान्तर्वा न बहिर्वापि स्याद्वधो मे पितामह ॥	014c  
पशुभिर्वा मृगैर्न स्यात्पक्षिभिर्वा सरीसृपैः ।	015a  
ददासि चेद्वरानेतान्देवदेव वृणोम्यहम् । 	015c  
ब्रह्मोवाच 	016  
एते दिव्या वरास्तात मया दत्तास्तवाद्भुताः  ।	016a  
सर्वकामवरांस्तात प्राप्स्यसि त्वमसंशयम्  ॥ 	016c  
एवमुक्त्वा स भगवाञ्जगामाकाशमेव हि । 	017a  
रराज ब्रह्मलोके हि ब्रह्मर्षिगणसेवितः ॥ 	017c  
ततो देवाश्च नागाश्च गन्धर्वा मुनयस्तथा ।	018a  
वरप्रदानं श्रुत्वैव ते ब्रह्माणमुपस्थिताः ॥ 	018c  
देवा ऊचुः 	019  
वरेणानेन भगवन्बाधिष्यति स नोऽसुरः ।	019a  
तत्प्रसीदस्व भगवन्वधोपायोऽस्य चिन्त्यताम् ॥	019c  
भीष्म उवाच 	020  
ततो लोकहितं वाक्यं श्रुत्वा देवः प्रजापतिः ।	020a  
प्रोवाच भगवान्वाक्यं सर्वदेवगणांस्तदा ॥	020c  
अवश्यं त्रिदशास्तेन प्राप्तव्यं तपसः फलम् ।	021a  
तपसोऽन्तेऽस्य भगवान्वधं कृष्णः करिष्यति ॥	021c  
एतच्छ्रुत्वा सुराः सर्वे ब्रह्मणा तस्य वै वधम् ।	022a  
स्वानि स्थानानि दिव्यानि जग्मुस्ते वै मुदान्विताः ॥	022c  
लब्धमात्रे वरे चापि सर्वास्ता बाधते प्रजाः ।	023a  
हिरण्यकशिपुर्दैत्यो वरदानेन दर्पितः ॥	023c  
राज्यं चकार दैत्येन्द्रो दैत्यसङ्घैः समावृतः ।	024a  
सप्तद्वीपान्वशे चक्रे लोकालोकान्तरं बलात् ॥	024c  
दिव्यभोगान्समस्तान्वै लोके सर्वानवाप सः ।	025a  
देवांस्त्रिभुवनस्थांस्तु पराजित्य महासुरः ॥	025c  
त्रैलोक्यं वशमानीय स्वर्गे वसति दानवः ।	026a  
यदा वरमदोन्मत्तो न्यवसद्दानवो दिवि ॥	026c  
अथ लोकान्समस्तांश्च विजित्य स महाबलः ।	027a  
भवेयमहमेवेन्द्रः सोमोऽग्निर्मारुतो रविः ॥	027c  
सलिलं चान्तरिक्षं च नक्षत्राणि दिशो दश ।	028a  
अहं क्रोधश्च कामश्च वरुणो वसवोऽर्यमा ॥	028c  
धनदश्च धनाध्यक्षो यक्षकिम्पुरुषाधिपः ।	029a  
एते भवेयमित्युक्त्वा स्वयं भूत्वा बलात्स च ॥	029c  
एषां गृहीत्वा स्थानानि तेषां कार्याण्यवाप सः ।	030a  
इज्यश्चासीन्मखवरैर्देवकिन्नरसत्तमैः ॥	030c  
नरकस्थान्समानीय स्वर्गस्थांश्च चकार सः ।	031a  
एवमादीनि कर्माणि कृत्वा दैत्यपतिर्बली ॥	031c  
आश्रमेषु महाभागान्मुनीन्वै शंसितव्रतान् ।	032a  
सत्यधर्मपरान्दान्तान्पुरा धर्षितवांस्तु सः ॥	032c  
याज्ञीयान्कृतवान्दैत्यन्याजकांश्चैव देवताः ।	033a  
यत्रयत्र सुरा जग्मुस्तत्रतत्र व्रजत्युत ॥	033c  
स्थानानि देवतानां तु हृत्वा राज्यमकारयत् ।	034a  
पञ्चकोट्यश्च वर्षाणि अयुतान्येकषष्टि च ॥	034c  
षष्टिश्चैव सहस्राणां जग्मुस्तस्य दुरात्मनः ।	035a  
एतद्वर्षं स दैत्येन्द्रो भोगैश्वर्यमवाप सः ॥	035c  
तेनातिबाध्यमानास्ते दैत्येन्द्रेण बलीयसा ।	036a  
ब्रह्मलोकं सुरा जग्मुः शर्वशक्रपुरोगमाः ॥	036c  
पितामहं समासाद्य खिन्नाः प्राञ्जलयोऽब्रुवन् ॥	037ac  
देवा ऊचुः 	038  
भगवन्भूतभव्येश नस्त्रायस्व इहागतान् ।	038a  
भयं दितिसुताद्घोराद्भवत्यद्य दिवानिशम् ॥	038c  
भगवन्सर्वदैत्यानां स्वयम्भूरादिकृत्प्रभुः ।	039a  
स्रष्टा त्वं हव्यकव्यानामव्यक्तः प्रकृतिर्ध्रुवः ॥	039c  
ब्रह्मोवाच 	040  
श्रूयतामापदेवं हि दुर्विज्ञेया मयापि च ।	040a  
नारायणस्तु पुरुषो विश्वरूपो महाद्युतिः ॥	040c  
अव्यक्तः सर्वभूतानामचिन्त्यो विभुरव्ययः ।	041a  
ममापि स तु युष्माकं व्यसने परमा गतिः ॥	041c  
नारायणः परोऽव्यक्तादहमव्यक्तसम्भवः ।	042a  
मत्तो जज्ञुः प्रजा लोकाः सर्वे देवासुराश्च ते ॥	042c  
देवा यथाहं युष्माकं तथा नारायणो मम ।	043a  
पितामहोऽहं सर्वस्य स विष्णुः प्रपितामहः ॥	043c  
निश्चितं विबुधा दैत्यं स विष्णुस्तं हनिष्यति ।	044a  
तस्य नास्ति न शक्यं च तस्माद्व्रजत माचिरम् ॥	044c  
भीष्म उवाच 	045  
पितामहवचः श्रुत्वा सर्वे ते भरतर्षभ ।	045a  
विबुधा ब्रह्मणा सार्धं जग्मुः क्षीरोदधिं प्रति ॥	045c  
आदित्या वसवः साध्या विश्वे च मरुतस्तथा ।	046a  
रुद्रा महर्षयश्चैव अश्विनौ च सुरूपिणौ ॥	046c  
अन्ये च दिव्या ये राजंस्ते सर्वे सगणाः सुराः ।	047a  
चतुर्मुखं पुरस्कृत्य श्वेतद्वीपमुपागताः ॥	047c  
देवा ऊचुः 	048  
त्रायस्व नोऽद्य देवेश हिरण्यकशिपोर्वधात् ।	048a  
त्वं हि नः परमो धाता ब्रह्मादीनां सुरोत्तम ॥	048c  
उत्फुल्लाम्बुजपत्राक्ष शत्रुपक्षभयङ्कर ।	049a  
क्षयाय दितिवंशस्य शरणं त्वं भविष्यसि ॥	049c  
भीष्ण उवाच 	050  
तद्देवानां वचः श्रुत्वा तदा विष्णुः शुचिश्रवाः ।	050a  
अदृश्यः सर्वभूतात्मा वक्तुमेवोपचक्रमे ॥	050c  
विष्णुरुवाच 	051  
भयं त्यजध्वममरा अभयं वो ददाम्यहम् ।	051a  
तदेव त्रिदिवं देवाः प्रतिपद्यत माचिरम् ॥	051c  
एषोऽहं सगणं दैत्यं वरदानेन दर्पितम् ।	052a  
अवध्यममरेन्द्राणां दानवेन्द्रं निहन्म्यहम् ॥ 	052c  
ब्रह्मोवाच 	053  
भगवन्देवदेवेश खिन्ना एते भृशं सुराः ।	053a  
तस्मात्त्वं जहि दैत्येन्द्रं क्षिप्रं कालोऽस्य माचिरम् ।	053c  
एष त्वं सगणं दैत्यं वरदानेन दर्पितम् ॥	053e  
विष्णुरुवाच 	054  
क्षिप्रमेव करिष्यामि त्वरया दैत्यनाशनम् ।	054a  
तस्मात्त्वं विबुधाश्चैव प्रतिपद्यत वै दिवम् ॥	054c  
भीष्म उवाच 	055  
एवमुक्त्वा तु भगवान्विसृज्य त्रिदिवेश्वरान् ।	055a  
नरस्यार्धतनुर्भूत्वा सिंहस्यार्धतनुः पुनः ॥	055c  
नारसिंहेन वपुषा पाणिं संस्पृश्य पाणिना ।	056a  
भीमरूपो महातेजा व्यादितास्य इवान्तकः ॥	056c  
हिरण्यकशिपुं राजञ्जगाम हरिरीश्वरः ।	057a  
दैत्यास्तमागतं दृष्ट्वा नारसिंहं महाबलम् ॥	057c  
ववर्षुः शस्त्रवर्षैस्ते सुसङ्क्रुद्धास्तदा हरिम् ।	058a  
तैः सृष्टसर्वशस्त्राणि भक्षयामास वै हरिः ॥	058c  
जघान न रणे दैत्यान्सहस्राणि बहूनि च ।	059a  
तान्निहत्य च दैतेयान्सर्वान्क्रुद्धान्महाबलान् ॥	059c  
अभ्यधावत्सुसङ्क्रुद्धो दैत्येन्द्रं बलगर्वितम् ।	060a  
जीमूतघनसङ्काशो जीमूतघननिस्वनः ॥	060c  
जीमूत इव दीप्तौजा जीमूत इव वेगवान् ।	061a  
दैत्यं सोऽतिबलं दृप्तं दृप्तशार्दूलविक्रमम् ॥	061c  
दृप्तैर्दैत्यगणैर्गुप्तं खरैर्नखमुखैरुत ।	062a  
ततः कृत्वा तु युद्धं वै तेन दैत्येन वै हरिः ॥	062c  
सन्ध्याकाले महातेजा भवनान्ते त्वरान्वितः ।	063a  
ऊरौ निधाय दैत्येन्द्रं निर्बिभेद नखैस्तदा ॥	063c  
महाबलं महावीर्यं वरदानेन गर्वितम् ।	064a  
दैत्यश्रेष्ठं सुरश्रेष्ठो जघान तरसा हरिः ॥	064c  
हिरण्यकशिपुं हत्वा सर्वदैत्यांश्च वै तदा ।	065a  
विबुधानां प्रजानां च हितं कृत्वा महाद्युतिः ॥	065c  
प्रमुमोद हरिर्देवः प्राप्य धर्मं तदा भुवि ।	066a  
एष ते नारसिंहोऽत्र कथितः पाण्डुनन्दन ।	066c  
शृणु त्वं वामनं नाम प्रादुर्भावं महात्मनः ॥ 	066e  

इति श्रीमन्महाभारते सभापर्वणि अर्घाहरणपर्वणि षट्चत्वारिंशोऽध्यायः ॥ 46 ॥