---
title: २३४ उलूपि-विवाहः

---


अध्यायः 234

ब्राह्मणैः सह तीर्थान्यटतोऽर्जुनस्य स्नानार्थं गङ्गायामवतरणम् ॥ 1 ॥ तत्र उलूप्या नागकन्यया गृहीतस्यार्जुनस्य नागलोकगमनम् ॥ 2 ॥ संवादपूर्वकमुलूप्याः परिग्रहः ॥ 3 ॥ इरावत उत्पत्तिः ॥ 4 ॥ अर्जुनं पुनर्गङ्गाद्वारमुपनीय उलूप्या स्वलोकगमनम् ॥ 5 ॥

वैशम्पायन उवाच ।	001  

तं प्रयान्तं महाबाहुं कौरवाणां यशस्करम् ।	001a  
अनुजग्मुर्महात्मानो ब्राह्मणा वेदपारगाः ॥	001c  
वेदवेदाङ्गविद्वासस्तथैवाध्यात्मचिन्तकाः ।	002a  
भैक्षाश्च भगवद्भक्ताः सूताः पौराणिकाश्च ये ॥	002c  
कथकाश्चापरे राजञ्श्रमणाश्च वनौकसः ।	003a  
दिव्याख्यानानि ये चापि पठन्ति मधुरं द्विजाः ॥	003c  
एतैश्चान्यैश्च बहुभिः सहायैः पाण्डुनन्दनः ।	004a  
वृतः श्लक्ष्णकथैः प्रायान्मरुद्भिरिव वासवः ॥	004c  
रमणीयानि चित्राणि वनानि च सरांसि च ।	005a  
सरितः सागरांश्चैव देशानपि च भारत ॥	005c  
पुण्यान्यपि च तीर्थानि ददर्श भरतर्षभः ।	006a  
स गङ्गाद्वारमाश्रित्य निवेशमकरोत्प्रभुः ॥	006c  
तत्र तस्याद्भुतं कर्म शृणु त्वं जनमेजय ।	007a  
कृतवान्यद्विशुद्धात्मा पाण्डूनां प्रवरो हि सः ॥	007c  
निविष्टे तत्र कौन्तेये ब्राह्मणेषु च भारत ।	008a  
अग्निहोत्राणि विप्रास्ते प्रादुश्चक्रुरनेकशः ॥	008c  
तेषु प्रबोध्यमानेषु ज्वलितेषु हुतेषु च ।	009a  
कृतपुष्पोपहारेषु तीरान्तरगतेषु च ॥	009c  
कृताभिषेकैर्विद्वद्भिर्नियतैः सत्पथे स्थितैः ।	010a  
शुशुभेऽतीव तद्राजन्गङ्गाद्वारं महात्मभिः ॥	010c  
तथा पर्याकुले तस्मिन्निवेशे पाण्डवर्षभः ।	011a  
अभिषेकाय कौन्तेयो गङ्गामवततार ह ॥	011c  
तत्राभिषेकं कृत्वा स तर्पयित्वा पितामहान् ।	012a  
उत्तितीर्षुर्जलाद्राजन्नग्निकार्यचिकीर्षया ॥	012c  
अपकृष्टो महाबाहुर्नागराजस्य कन्यया ।	013a  
अन्तर्जले महाराज उलूप्या कामयानया ॥	013c  
ददर्श पाण्डवस्तत्र पावकं सुसमाहितः ।	014a  
कौरव्यस्याथ नागस्य भवने परमार्चिते ॥	014c  
तत्राग्निकार्यं कृतवान्कुन्तीपुत्रो धनञ्जयः ।	015a  
अशङ्कमानेन हुतस्तेनातुष्यद्धुताशनः ॥	015c  
अग्निकार्यं स कृत्वा तु नागराजसुतां तदा ।	016a  
प्रसहन्निव कौन्तेय इदं वचनमब्रवीत् ॥	016c  
किमिदं साहसं भीरु कृतवत्यसि भामिनि ।	017a  
कश्चायं सुभगे देशः का च त्वं कस्य वात्मजा ॥	017c  
उलूप्युवाच ।	018  
ऐरावतकुले जातः कौरव्यो नाम पन्नगः ।	018a  
तस्यास्मि दुहिता राजन्नुलूपी नाम पन्नगी ॥	018c  
साऽहं त्वामभिषेकार्थमवतीर्णं समुद्गाम् ।	019a  
दृष्ट्वैव पुरुषव्याघ्र कन्दर्पेणाभिमूर्च्छिता ॥	019c  
तां मामनङ्गग्लपितां त्वत्कृते कुरुनन्दन ।	020a  
अनन्यां नन्दयस्वाद्य प्रदानेनात्मनोऽनघ ॥	020c  
अर्जुन उवाच ।	021  
ब्रह्मचर्यमिदं भद्रे मम द्वादशमासिकम् ।	021a  
धर्मराजेन चादिष्टं नाहमस्मि स्वयं वशः ॥	021c  
तव चापि प्रियं कर्तुमिच्छामि जलचारिणि ।	022a  
अनृतं नोक्तपूर्वं च मया किञ्चन कर्हिचित् ॥	022c  
कथं च नानृतं मे स्यात्तव चापि प्रियं भवेत् ।	023a  
न च पीड्येत मे धर्मस्तथा कुर्या भुजङ्गमे ॥	023c  
उलूप्युवाच ।	024  
जानाम्यहं पाण्डवेय यथा चरसि मेदिनीम् ।	024a  
यथा च ते ब्रह्मचर्यमिदमादिष्टवान्गुरुः ॥	024c  
परस्परं वर्तमानान्द्रुपदस्यात्मजां प्रति ।	025a  
यो नोऽनुप्रविशेन्मोहात्स वै द्वादशमासिकम् ॥	025c  
वने चरेद्ब्रह्मचर्यमिति वः समयः कृतः ।	026a  
तदिदं दौपदीहेतोरन्योन्यस्य प्रवासनम् ॥	026c  
कृतवांस्तत्र धर्मार्थमत्र धर्मो न दुष्यति ।	027a  
परित्राणं च कर्तव्यमार्तानां पृथुलोचन ॥	027c  
कृत्वा मम परित्राणं तव धर्मो न लुप्यते ।	028a  
यदि वाप्यस्य धर्मस्य सूक्ष्मोऽपि स्याद्व्यतिक्रमः ॥	028c  
स च ते धर्म एव स्याद्दत्वा प्राणान्ममार्जुन ।	029a  
भक्तां च भज मां पार्थ सतामेतन्मतं प्रभो ॥	029c  
न करिष्यसि चेदेवं मृतां मामुपधारय ।	030a  
प्राणदानान्महाबाहो चर धर्ममनुत्तमम् ॥	030c  
शरणं च प्रपन्नास्मि त्वामद्य पुरुषोत्तम ।	031a  
दीनाननाथान्कौन्तेय परिरक्षसि नित्यशः ॥	031c  
साऽहं शऱणमभ्येमि रोरवीमि च दुःखिता ।	032a  
याचे त्वां चाभिकामाहं तस्मात्कुरु मम प्रियम् ।	032c  
स त्वमात्मप्रदानेन सकामां कर्तुमर्हसि ॥	032e  
वैशम्पायन उवाच ।	033  
एवमुक्तस्तु कौन्तेयः पन्नगेश्वरकन्यया ।	033a  
कृतवांस्तत्तथा सर्वं धर्ममुद्दिश्य कारणम् ॥	033c  
स नागभवने रात्रिं तामुषित्वा प्रतापवान् ।	034a  
\'पुत्रमुत्पादयामास स तस्यां सुमनोहरम् ॥	034c  
इरावन्तं महाभागं महाबलपराक्रमम् ।	035a  
\'उदितेऽभ्युत्थितः सूर्ये कौरव्यस्य निवेशनात् ॥	035c  
आगतस्तु पुनस्तत्र गङ्गाद्वारं तया सह ।	036a  
परित्यज्य गता साध्वी उलूपी निजमन्दिरं ॥	036c  
दत्त्वा वरमजेयत्वं जले सर्वत्र भारत ।	037a  
साध्या जलचराः सर्वे भविष्यन्ति न संशयः ॥ ॥	037c  

इति श्रीमन्महाभारते आदिपर्वणि अर्जुनवनवासपर्वणि चतुस्त्रिंशदधिकद्विशततमोऽध्यायः ॥ 234 ॥

1-234-36 परिष्वज्येति ख. पाठः ॥ चतुस्त्रिंशदधिकद्विशततमोऽध्यायः ॥ 234 ॥