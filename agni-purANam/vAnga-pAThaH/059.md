---
title: ०५९

---
भगवानुवाच  
हरेः सान्निध्यकरणमधिवासनमुच्यते।  
सर्व्वज्ञं सर्वगं ध्यात्वा आत्मानं पुरुषोत्तमम् ॥ १ ॥  
  
ओङ्कारेण समायोज्य चिच्छक्तिमभिमानिनीम् ।  
निः सार्य्यात्मैकतां कृत्वास्वस्मिन् सर्वगते विभौ ॥ २ ॥  
  
योजयेः मरुता पृथ्वीं वह्निबीजेन पीपयेत्।  
संहरेद्वायुना चाग्निं वायुमाकाशतो नयेत् ॥ ३ ॥  
  
अधिभूतादिदेवैस्तु साध्याख्यैविभवैः।  
सह। तन्मात्रपात्रकान् कृत्वा संहरेत्तत् क्रमाद् बुधः ॥ ४ ॥  
  
आकाशं मनसाह्त्य मनोहङ्करणे कुरु ।  
अहङ्कारञ्च महति तञ्चाप्यव्याकृते नयेत् ॥ ५ ॥  
  
अव्याकृतं ज्ञानरूपे वासुदेवः स ईरितः।  
स तामव्याकृति मायामवष्टब्य सिसृक्षया ॥ ६ ॥  
  
सङ्कर्षणं स शव्दात्मा स्पर्शाख्यमसृजत् प्रभुः।  
क्षोभ्य मायां स प्रद्युम्नं तेजोरुपं स चासृजत् ॥ ७ ॥  
  
अनिरुद्धं रसमात्रं ब्रह्माणं गन्धरूपकम्।  
अनिरुद्धः स च ब्रह्मा अप आदौ ससर्ज चह ॥ ८ ॥  
  
तस्मिन् हिरण्मयञ्चाण्डं सोऽसृजत् पञ्चभूतवद्।  
तस्मिन् सङ्क्रामिते जीव शक्तिरात्मोपसंहृता ॥ ९ ॥  
  
प्राणो जीवेन संयुक्तो वृत्तिमानिति शब्द्यते।  
जीवो व्याहृतिसञ्ज्ञस्तु प्राणेष्वाध्यात्मिकः स्मृतः ॥ १० ॥  
  
प्राणैर्युक्ता ततो बुद्धिः सञ्जाता चाष्टमूर्त्तिका ।  
अहङ्कारस्ततो जज्ञे मनस्तस्मादजायत ॥ ११ ॥  
  
अर्थाः प्रजज्ञिरे पञ्च सङ्कल्पादियुतास्ततः।  
शब्दः स्पर्शश्च रूपञ्च रसो गन्ध इति स्मृताः ॥ १२ ॥  
  
ज्ञानशक्तियुतान्येतैरारब्धानीन्द्रियाणि तु।  
त्वक्‌श्रोत्रघ्राणचक्षूंषि जिह्वाबुद्धीन्द्रियाणि तु ॥ १३ ॥  
  
पादौ पायुस्तथा पाणी वागुपस्थश्च पञ्चमः।  
कर्म्मेन्द्रियाणि चैतानि पञ्चभूतान्यतः श्रृणु ॥ १४ ॥  
  
आकाशवायुतेजांसि सलिलं पृथिवी तथा।  
स्थूलमेभिः शरीरन्तु सर्वाधारं प्रजायते ॥ १५ ॥  
  
प्राणतत्त्वं भकारन्तु जीवोपाधिगतं न्यसेत्।  
हृदयस्थं बकारन्तु बुद्धितत्त्वं न्यसेद् बुधः ॥ १६ ॥  
  
फकारमपि तत्रैव अहङ्कारमयं न्यसेत्।  
मनस्तत्त्वं पकारन्तु न्यसेत्सङ्कल्पसम्भवम् ॥ १८ ॥  
  
शब्दतन्मात्रतत्त्वन्तु नकारं मस्तके न्यसेत्।  
स्पर्शात्मकं धकारन्तु वक्त्रदेशे तु विन्यसेत् ॥ १९ ॥  
  
दकारं रूपतत्त्वन्तु हृद्देशे विनिवेशयेत् ।  
थकारं वस्तिदेशे तु रसतन्मात्रकं न्यसेत् ॥ २० ॥  
  
तकारं गन्धतन्मात्रं जङ्घयोर्व्विनिवेशयेत्।  
णकारं श्रोत्रयोर्न्न्यस्य ढकारं विन्यसेत्त्वचि ॥ २१ ॥  
  
डकारं नेत्रयुग्मे तु रसनायां ठकारकम्।  
टकारं नासिकायान्तु ञकारं वाचि विन्यसेत् ॥ २२ ॥  
  
झकारं करयोर्न्न्यस्य पाणितत्त्वं विचक्षणः।  
जकारं पदयोर्न्न्यस्य छं पायौ चमुपस्थके ॥ २३ ॥  
  
विन्यसेत् पृथिवीतत्त्वं ङकारं पादयुग्मके।  
वस्तौ घकारं गं तत्त्वं तैजसं हृदि विन्यसेत् ॥ २४ ॥  
  
खकारं वायुतत्त्वञ्च नासिकायां निवेशयेत्।  
ककारं विन्यसेन्नित्यं खतत्त्वं मस्तके बुधः ॥ २५ ॥  
  
हृत्‌पुण्डरीके विन्यस्य यकारं सूर्य्यदैवतम्।  
द्वासप्ततिसहस्त्राणि हृदयादभिनिः सृताः ॥ २६ ॥  
  
कलाषोडशसंयुक्त मकारं तत्र विन्यसेत्।  
तन्मध्ये चिन्तयेन्मन्त्री बिन्दुं वह्नेस्तु मण्डलम् ॥ २७ ॥  
  
हकारं विन्यसेत्तत्र प्रणवेन सुरोत्तमः।  
ओं आं परमेष्ठ्यात्मने आं नमः पुरुषात्मने ॥ २८ ॥  
  
ओं वां मनोनिवृत्त्यात्मने नाञ्च विश्वात्मने नमः।  
ओं वा नमः सर्वात्मने इत्युक्ताः पञ्च शक्तयः ॥ २९ ॥  
  
स्थाने तु प्रथमा योज्या द्वितीया आसने मता।  
तृतीया शयने तद्वच्चतुर्थी पानकर्म्मणि ॥ ३० ॥  
  
ग्रत्यर्च्चायां पञ्चमी स्यात्पञ्चोपनिषदः स्मृताः।  
हुङ्कारं विन्यसेन्मध्ये ध्यात्वा मन्त्रमयं हरिम् ॥ ३१ ॥  
  
यां मूर्ति स्थापयेत्तस्मात् मूलमन्त्रं न्यसेत्ततः।  
ओं नमों भगवते वासुदेवाय मूलकम् ॥ ३२ ॥  
  
शिरोघ्राणललाटेषु मुखकण्ठहृदि क्रमात्।  
भुजयोर्जङ्घयोरङ्घ्र्योः केशवं शिरसि न्यसेत् ॥ ३३ ॥  
  
नारायणं न्यसेद्वक्त्रे ग्रीवायां माधवं न्यसेत्।  
गोविन्दं भुजयोर्न्यस्य विष्णु च हृदेये न्यसेत् ॥ ३४ ॥  
  
मधुसूदनकं पृष्ठे वामनं जठरे न्यसेत्।  
कट्यान्त्रिविक्रमं न्यस्य जङ्घायां श्रीधरं न्यसेत् ॥ ३५ ॥  
  
हृषीकेशं दक्षिणायां पद्मनाभं तु गुल्फके।  
दामोदरं पादयोश्च हृदयादिषडङ्गकम् ॥ ३६ ॥  
  
एतत् साधारणं प्रोक्तमादिमूर्त्तेस्तु सत्तम।  
अथवा यस्य देवस्य प्रारब्धं स्थापनं भवेत् ॥ ३७ ॥  
  
तस्यैव मूलमन्त्रेण सजीवकरणं भवेत्।  
यस्या मूर्त्तेस्तु यन्नाम तस्याद्यं चाक्षरं च यत् ॥ ३८ ॥  
  
तत् स्वरैर्द्वादशैर्भेद्यं ह्यङ्गानि परिकल्पयेत्।  
हृदयादीनि देवेश मूलञ्च दशमाक्षरम् ॥ ३९ ।  
  
यथा देवे तथा देहे तत्त्वानि विनियोजयेत्।  
चक्राव्जमण्डले विष्णुं यजेद्गन्धादिना तथा ॥ ४० ॥  
  
पूर्व्ववच्चासनं ध्यायेत्सगात्रं सपरिच्छदम्।  
शुभञ्चक्रं द्वादशारं ह्यपरिष्टाद्विचिन्तयेत् ॥ ४१ ॥  
  
त्रिनाभिचक्रं द्विनेमि खरैस्तच्च समन्वितम्।  
पृष्ठदेशे ततः प्राज्ञः प्रकृत्यादीन्निवेशयेत् ॥ ४२ ॥  
  
पूजयेदारकाग्रेषु सूर्य्यं द्वादशधा पुनः।  
कलाषोडशसंयुक्तं सोमन्तत्र विचिन्तयेत् ॥ ४३ ॥  
  
सबलं त्रितयं नाभौ चिन्तयेद्देशिकोत्तमः।  
पद्माञ्च द्वादशदलं पद्ममध्ये विचिन्तयेत् ॥ ४४ ॥  
  
तन्मध्ये पौरुषीं शक्ति ध्यात्वाभ्यर्च्य च देशिकः ।  
प्रतिमायां हरि न्यस्य तत्र तं पूजयेत् सुरान् ॥ ४५ ॥  
  
गन्धपुष्पादिभिः सम्यक् साङ्गं सावरणं क्रमात्।  
द्वादशाक्षरवीजैस्तु केशवादीन् समर्च्चयेत् ॥ ४६ ॥  
  
द्वादशारे मण्डले तु लोकपालादिकं क्रमात्।  
प्रतिमामर्च्चयेत् पश्चाद्‌गन्धपुष्पादिभिर्द्विजः ॥ ४७ ॥  
  
पौरुषेण तु सूक्तेन श्रिया सूक्तेन पिण्डिकाम्।  
जननादिक्रमात् पञ्चाज्जनयेद्वैष्णवानलम् ॥ ४८ ॥  
  
हुत्वाग्निं वैष्णवैर्म्मन्त्रैः कुर्य्याच्छान्त्युदकं बुधः।  
तत् सिक्त्वा प्रतिमामूद्‌र्ध्नि वह्निप्रणयनं चरेत् ॥ ४९ ॥  
  
दक्षिणेग्निं हुतमिति कुण्डेग्निं प्रणयेद् बुधः।  
अग्निमग्नीति पूर्वे तु कुण्डेग्निं प्रणयेद्बुधः ॥ ५० ॥  
  
उत्तरे प्रणयेदग्निमग्निमग्नी हवामहे।  
अग्निप्रणयने मन्त्रस्त्वमग्ने ह्यग्रिरुच्यते ॥ ५१ ॥  
  
पलाशसमिधानान्तु अष्टोत्तरसहस्रकम्।  
कुण्डे कुण्डे होमयेच्च व्रीहीन् वेदादिकैस्तथा ॥ ५२ ॥  
  
साज्यांस्तिलान् व्याहृतिभिर्मूलमन्त्रेण वै घृतम्।  
कुर्य्यात्ततः शान्तिहोमं मधुरत्रितयेन च ॥ ५३ ॥  
  
द्वादशार्णैः स्पृशेत् पादौ नाभिं हृन्मस्तकं ततः।  
घृतं दधि पयो हुत्वा स्पृशेन्मूर्द्धन्यथो ततः ॥ ५४ ॥  
  
स्पृष्ट्वा शिरोनाभिपादांश्चतस्रः स्थापयेन्नदीः ।  
गङ्गा च यमुना गोदा क्रमान्नाम्ना सरस्वती ॥ ५५ ॥  
  
दहेत्तु विष्णुगायत्र्या गायत्रया श्रपयेच्चरुम्।  
होमयेच्च बलिं दद्यादुत्तरे भोजयेद् द्विजान् ॥ ५६ ॥  
  
सामाधिपानां तुष्ट्यर्थं हेम गां गुरवे ददेत्।  
दिकपतिभ्यो बलिं दत्त्वा रात्रौ कुर्य्याच्च जागरम् ॥ ५७ ॥  
  
ब्रह्मगीतादिशब्देन सर्वभागधिवासनात् ॥ ५८ ॥  
  
इत्यादिमहापुराणे आग्नेये अधिवासनं नाम ऊनषष्टितमोऽध्यायः।