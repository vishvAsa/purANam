---
title: १००

---
ईश्वर उवाच  
द्वाराश्रितप्रतिष्ठाया वक्ष्यामि विधिमप्यथ ।१००.००१  
द्वाराङ्गानि कषायाद्यैः संस्कृत्य शयने न्यसेत् ॥१००.००१  
मूलमध्याग्रभागेषु त्रयमात्मादिसेश्वरं ।१००.००२  
विन्यस्य सन्निवेश्याथ(१) हुत्वा जप्त्वात्र रूपतः(२) ॥१००.००२  
द्वारादथो यजेद्वास्तुन्तत्रैवानन्तमन्त्रितः ।१००.००३  
रत्नादिपञ्चकं न्यस्य शान्तिहोमं विधाय च ॥१००.००३  
यवसिद्धार्थकाक्रान्ता ऋद्धिवृद्धिमहातिलाः ।१००.००४  
गोमृत्सर्षपरागेन्द्रमोहनीलक्षणामृताः ॥१००.००४  
रोचना रुग्वचो दूर्वा प्रासादधश्च पोटलीं ।१००.००५  
प्रकृत्योदुम्बरे बद्ध्वा रक्षार्थं प्रणवेन तु ॥१००.००५  
द्वारमुत्तरतः किञ्चिदाश्रितं सन्निवेशयेत् ।१००.००६  
आत्मतत्त्वमधो न्यस्य विद्यातत्त्वञ्च शाखयोः ॥१००.००६  
शिवमकाशदेशे च व्यापकं सर्वमङ्गले(३) ।१००.००७  
ततो महेशनाथं च विन्यसेन्मूलमन्त्रतः ॥१००.००७  
- - - - -- - - -- - -- - -- - - -- - --  
टिप्पणी  
१ विन्यस्य च निवेशयाथ इति ख.. । विन्यस्य सन्निबोध्याथेति ज..  
२ अजप्त्वानुरूपत इति ग..  
३ सर्वपुष्कलमिति ख.. , घ.. च  
- - - -- - -- - - -- - - -- - - -- - -- - -- - - - -  
द्वाराश्रितांश्च तल्पादीन्(१) कृतयुक्तैः(२) स्वनामभिः ।१००.००८  
जुहुयाच्छतमर्धं वा द्विगुणं शक्तितोथवा(३) ॥१००.००८  
न्यूनादिदोषमोषार्थं हेतितो जुहुयाच्च्छतं(४) ।१००.००९  
दिग्बलिम्पूर्ववद्धुत्वा(५) प्रदद्याद्दक्षिणादिकं ॥१००.००९  
- - -- - - -- - - -- - -- - -- - -- - --  
टिप्पणी  
१ नन्द्यादीन इति ख..  
२ कृत्ययुक्तैरिति ज..  
३ शक्तितो यथा इति ग..  
४ भागत्रयेणेत्यादिः, जुहुयाच्छतमित्यन्तः पाठो झ.. पुस्तके नास्ति । अत्र कतिपयश्लोकाधिकोऽध्यायत्रयात्मकः पाठः पतितोस्ति  
५ पूर्ववद्दत्वा इति ग.. , घ च  
- - -- - -- - -- - -- - -- - -- - - -- -  
  
इत्याग्नेये महापुराणे द्वारप्रतिष्ठा नाम शततमोऽध्यायः ॥