+++
title = "नारायणी-सुप्रभातम्"
unicode_script = "devanagari"
+++

## परिचयः
> A SuprabhAtaM in the praise of Goddess NArAyaNI at SrIpuraM near Vellore. I am unsure what the temple authorities did with it after I gave it to them through a middle man. Let my friends here stand as pramANa for my kavitva. - RS

## पाठः
उदयाद्रिशिरोभूषा पूषा पुष्णाति पौरुषम् ।  
अयमारभते स्तोतुमम्ब त्वामम्बुजासनः ॥१॥  
नारायणि विघूर्णन्ते निशाजागरणक्लमात् ।  
दीपा ध्वान्तार्णवद्वीपा नीपारण्यविलासिनि ॥२॥  
कल्पद्रुमस्य कुसुमानि किरन्ति कल्ये  
देवास्त्वयि त्रिजगदीश्वरि यानि तानि ।  
द्यामाश्रयन्ति पुनरेव तवानुषङ्गा-  
न्नारायणि त्वमधुना कुरु सुप्रभातम् ॥३॥  
उन्मीलतां पयसि पङ्करुहां पुरस्ता-  
न्मैत्रीमिमे तव दृशौ सदृशौ भजेताम् ।  
मातः प्रमाति न ययोः करुणाप्रवाहो  
नारायणि प्रणतरक्षिणि सुप्रभातम् ॥४॥  
मञ्जीरशिञ्जितममी शयनोत्थिताया  
नीडोद्भवास्तव निशम्य निशावसाने ।  
गायन्ति सम्यगुपदेशमिवाधिगम्य  
नारायणि श्रुतिविहारिणि सुप्रभातम् ॥५॥  
त्वन्मन्दिरस्य तपनीयमयस्य भासा-  
मासाद्य सख्यमुषसो द्विगुणीकृतायाः ।  
पर्याप्तये दश दिशो न भवन्ति मात-  
र्नारायणि व्यसनहारिणि सुप्रभातम् ॥६॥  
दुर्गा त्वमाजिषु पराजितवैरिवर्गा  
पद्मा त्वमच्युतभुजान्तरभव्यसद्मा ।  
वाणी त्वमम्बुजभुवस्तरुणी पुराणी  
नारायणि त्रिभुवनेश्वरि सुप्रभातम् ॥७॥  
एकत्र बिम्बमरुणस्य निशान्तशोभि  
व्यक्ताब्जसख्यमपरत्र मुखं भवत्याः ।  
आलोक्य लज्जित इवास्तमुपैति चन्द्रो  
नारायणि त्रिपुरवासिनि सुप्रभातम् ॥८।  
प्रातः सरोवरजलेषु कृतावगाह-  
श्चित्वा नवानि कुसुमानि लातागृहेभ्यः ।  
त्वामभ्युपैति जगदम्ब मरुद्द्विजन्मा  
नारायणि प्रणवरूपिणि सुप्रभातम् ॥९॥  
मुक्ताप्रवालकनकस्फटिकेन्द्रनील-  
वैडूर्यवज्रखचितानि विभूषणानि ।  
स्वेनार्चिषा सपदि हन्त विभूषयन्त्या  
नारायणि स्मितसुखे तव सुप्रभातम् ॥१०॥  
भक्तौघबाष्पकणिकासतताभिषेक-  
सम्भावनाप्रकटिताविलरेखयोस्ते ।  
पादाब्जयोर्वितर दर्शनभाग्यमारा-  
न्नारायणि स्वजनतोषिणि सुप्रभातम् ॥११॥  
श्यामोज्ज्वला स्फुरति काचन पूर्वसन्ध्या  
मोहान्धकारशमनी त्वदपाङ्गदृष्टिः ।  
चित्ताम्बुजैः प्रणमतां प्रतिपालनीया  
नारायणि क्रतुविहारिणि सुप्रभातम् ॥१२॥  
मातस्त्वदीयचरणार्पितपारिजात-  
स्वैरोल्लसद्भ्रमरशावरवानिवैतान् ।  
निर्वेष्टुमर्हसि जनस्य जडस्य जल्पा-  
न्नारायणि त्रिदिवपावनि सुप्रभातम् ॥१३॥  
यः श्रीपुरे विबुधवल्लरिवल्लसन्त्याः  
सूर्योदयेषु तव गायति सुप्रभातम् ।  
भक्तस्य तस्य भवसागरनौरुदारा  
नारायणि प्रकटयिष्यसि वाञ्छितानि ॥१४॥

श्रीपुरविलासरसिके  
नूपुरनादायमानवेदान्ते ।  
भूपुरवासिनि मातः  
का पुरतस्ते व्यथाकथा भजताम् ॥१॥  
निटिलार्पितशशिरेखा  
जटिला जगदीश्वरि त्वमद्रिसुता ।  
कटिलालितमणिरशना  
कुटिलान्तरदुर्लभासि भासि पुरः ॥२॥  
कनकालयमध्यगते  
सनकादिसमस्तयोगिजनविनुते ।  
घनकालचिकुरशालिनि  
जनकामितकल्पवल्लि पालय माम् ॥३॥  
तरुणारविन्दनिलये  
करुणामृतवर्षिणी कटाक्षरुचा ।  
अरुणाधरजितबिम्बे  
वरुणालयकन्यका त्वमेव रमा ॥४॥  
अमसिपटलानुषङ्गा  
तमसि नृणामुज्ज्वला प्रदीपशिखा ।  
त्वमसि जगदम्ब वाणी  
भ्रमसि कवीनां मुखेषु निरवद्या ॥५॥  
तरणीन्दुपावकानिल-  
धरणीसलिलाभ्रमूर्तये मातः ।  
स्मरणीयसकलगुणमणि-  
सरणीसम्भाविते नमस्तुभ्यम् ॥६॥  
नयनायितरविसोमे  
शयनायितमौनिजनमनोभूमे ।  
जय नारायणि भुवन-  
त्रयनाटकरङ्गलासिके मातः ॥७॥  
प्रणवस्त्रिपुरविहारिणि  
पणवस्ते सार्वभौमताशंसी ।  
गुणवति यस्मिन्निरत-  
स्तृणवत्त्रैलोक्यमीक्षते विबुधः ॥८॥  
समरार्दितरजनिचरा  
भ्रमरावलिभावनीयचिकुरभरा ।  
अमराधिपमणिमकुटो-  
त्तमराजितपादपङ्कजा भवती ॥९॥  
वहसि तनुमद्वितीया-  
मिह सितकरखण्डमण्डनोल्लसिते ।  
सहसितमुखि वीक्षन्ते  
रहसि तपस्याभिरम्ब यमिनो याम् ॥१०॥  
निर्वाणरसप्राया  
गीर्वाणग्रामणीमणिच्छाया ।  
शर्वादिनुता माया  
दुर्वारा त्वमसि कापि निरपाया ॥११॥  
द्राक्षारसभिक्षाटन-  
दीक्षादानैकदक्षया वाचा ।  
साक्षादक्षीणदये  
दाक्षायणि रक्ष रक्ष मामनिशम् ॥१२॥  
वरदाभयलक्षणया  
श्रीपुरमम्ब त्वया मृगेक्षणया ।  
विहितजगद्रक्षणया  
विलसति केलिक्रियाविचक्षणया ॥१३॥  
अविरतमस्तु नमस्ते  
सरसिजहस्ते द्विषद्भिरनिरस्ते ।  
मयि भवपाशग्रस्ते  
कृपाकणस्ते चकास्तु वित्रस्ते ॥१४॥  
सदयेन हृदा सहिते  
दासहिते श्रीपुरीधुरीणतया ।  
स्फुरसि तमोविधुरे खे  
विधुरेखेव त्वमम्ब परमपदे ॥१५॥  
वृजिनावग्रहग्रस्ते  
मयि दीनतरे तरौ ।  
नारायणि कटाक्षस्ते  
नीलनीरधरायताम् ॥१६॥

सम्बाधे मुनिमानवेन्द्रदिविषद्दैतेयनागाप्सरो-  
गन्धर्वादिगणस्य वेदवचनैस्तुष्टस्य तुष्टूषतः ।  
क्वापि श्रीपुरदीपिके नतशिरास्तिष्ठामि निष्ठामिमा-  
मेकान्तामनपायिनीमधिगतस्त्वां प्रत्यहं प्रत्यहम् ॥१॥  
नयामि चेतस्तव देवि पादौ  
न यामि देवानितरानशक्तान् ।  
नमामि नारायणि सानुकम्पे  
न मामिहोपेक्षितुमर्हसि त्वम् ॥२॥  
महेन्द्रमौलिस्फटिकाश्मरश्मि-  
स्वच्छाम्बुधाराविहिताभिषेकौ ।  
सुवर्णपीठे प्रणवे स्फुरन्तौ  
नारायणि त्वच्चरणौ प्रपद्ये ॥३॥  
नखेन्दुनिर्धूतयुगावसान-  
क्षपान्धकारौ नमतामुदारौ ।  
आसन्नहेमाङ्गदचाटुकारौ  
नारायणि त्वच्चरणौ प्रपद्ये ॥४॥  
नमन्निलिम्पेन्द्रपुरीपुरन्ध्री-  
धम्मिल्लमालामधुपद्वितीयैः ।  
वेदैश्चतुर्भिर्मुखरोपकण्ठौ  
नारायणि त्वच्चरणौ प्रपद्ये ॥५॥  
आनन्दजैरश्रुभिराश्रिताना-  
मालक्तके देवि हृतेऽपि रागे ।  
अत्यक्तबालारुणसाहचर्यौ  
नारायणि त्वच्चरणौ प्रपद्ये ॥६॥  
आस्तम्बमावारिजवासमम्ब  
त्राणे प्रपन्नस्य जगत्त्रयस्य ।  
एकासनग्राहितया विभान्तौ  
नारायणि त्वच्चरणौ प्रपद्ये ॥७॥  
आचक्षते यन्मृदुताविचारे  
शिरीषमीषद्गुणमेव सन्तः ।  
तौ दुर्जनानामतिवज्रसारौ  
नारायणि त्वच्चरणौ प्रपद्ये ॥८॥  
सामीप्यसम्भावितनूपुराभ्यां  
सारूप्यसम्भावितसारसाभ्याम् ।  
सायुज्यसम्भावितभावुकाभ्यां  
नमोऽस्तु नारायणि ते पदाभ्याम् ॥९॥  
उद्यन्नखद्युतिमिषादघसङ्कुलस्य  
प्लुष्टस्य दिक्षु किरतोरिव भस्मराशिम् ।  
पद्मश्रियोस्त्रिजगदीश्वरि पादयोस्ते  
नारायणि प्रणतिरस्तु चिरन्तनी मे ॥१०॥

श्रेयसि श्रीपुरागारे श्रयतां मानसे श्रुतौ ।  
युगपद्द्योतमानायै देवि मङ्गलमस्तु ते ॥१॥  
तुभ्यमभ्यधिकाभ्यस्तत्रैलोक्यत्राणकेलये ।  
श्रीपुरीपुण्यनिलये जगज्जननि मङ्गलम् ॥२॥  
सरोरुहवराभीतिस्फुरितारुणपाणये ।  
नारायणि सुरस्तोमस्तुते मङ्गलमस्तु ते ॥३॥  
मुनीन्द्रमानसाम्भोजप्रथमार्कमरीचये ।  
मङ्गलं मङ्गलाकृत्यै श्रीपुरीपुण्यराशये ॥४॥  
नयनाञ्जलिनिष्पीतकरुणामृतसिन्धवे ।  
मातस्ते मङ्गलं भूयान्नारायणि गुणोज्ज्वले ॥५॥  
चरणार्पितमन्दारभ्रमरालापलालिते ।  
श्रीपुरान्तर्गते मन्दस्मिते मङ्गलमस्तु ते ॥६॥  
श्रीपुरीकेलिरसिके श्रीवाणीशैलजात्मिके ।  
चिराय नारायणि ते मङ्गलं मङ्गलाकृते ॥७॥  
श्रीपुरागारकासारक्रीडाकलमरालिके ।  
कृपाकन्दलितालोके त्रिलोकेश्वरि मङ्गलम् ॥८॥  
श्रीपुरोपवनावासवासवोपलवल्लरि ।  
मातस्ते मङ्गलं ब्रूमो ब्रह्माच्युतशिवात्मिके ॥९॥  
श्रीपुरायतनस्तम्भस्थिरां भक्तिमधिष्ठितैः ।  
सेविते सर्वदा सद्भिर्देवि ते मङ्गलं भवेत् ॥१०॥  
विद्या विद्वत्सभाहृद्या शक्तिरुक्तिविलासिनी ।  
निलिम्पनगरीसम्पद्रणेषु विजयोदयः ॥११॥  
दारा गुणगणोदारास्तनयो विनयोज्ज्वलः ।  
सहाया जीवितप्राया बन्धवः स्नेहसिन्धवः ॥१२॥  
कम्बुकादम्बकैलासहरहासविडम्बिनी ।  
आकल्पान्तस्थिरा कीर्तिः कवीन्द्रवचनादृता ॥१३॥  
इत्यादि जायते नूनं भगवत्याः प्रसादतः ।  
स्तुतिं माङ्गलिकीमेतां प्रत्यहं पठतां सताम् ॥१४॥