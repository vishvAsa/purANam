---
title: ०७३

---
सूत उवाच॥  
गते महेश्वरे देवे दग्ध्वा च त्रिपुरं क्षणात्॥  
सदस्याह सुरेन्द्राणां भगवान्पद्मसम्भवः॥ ७३.१ ॥  
  
पितामह उवाच॥  
सन्त्यज्य देव देवेशं लिङ्गमूर्ति महेश्वरम्॥  
तारपौत्रो महातेजास्तारकस्य सुतो बली॥ ७३.२ ॥  
  
तारकाक्षोपि दितिजः कमलाक्षश्च वीर्यवान्॥  
विद्युन्माली च दैत्येशः अन्ये चापि सबान्धवाः॥ ७३.३ ॥  
  
त्यक्त्वा देवं महादेवं मायया च हरेः प्रभोः॥  
सर्वे विनष्टाः प्रध्वस्ताः स्वपुरैः पुरसम्भवैः॥ ७३.४ ॥  
  
तस्मात्सदा पूजनीयो लिङ्गमूर्तिः सदाशिवः॥  
यावत्पूजा सुरेशानां तावदेव स्थितिर्यतः॥ ७३.५ ॥  
  
पूजनीयः शिवो नित्यं श्रद्धया देवपुङ्गवैः॥  
सर्वलिङ्गमयो लोकः सर्वं लिङ्गे प्रतिष्ठितम्॥ ७३.६ ॥  
  
तस्मात्सम्पूजयेल्लिङ्गं य इच्छेत्सिद्धिमात्मनः॥  
सर्वे लिङ्गार्चनादेव देवा दैत्याश्च दानवाः॥ ७३.७ ॥  
  
यक्षा विद्याधराः सिद्धा राक्षसाः पिशिताशनाः॥  
पितरो मुनयश्चापि पिशाचाः किन्नरादयः॥ ७३.८ ॥  
  
अर्चयित्वा लिङ्गमूर्ति संसिद्धा नात्र संशयः॥  
तस्माल्लिङ्गं यजेन्नित्यं येन केनापि वा सुराः॥ ७३.९ ॥  
  
पशवश्च वयं तस्य देवदेवस्य धीमतः॥  
पशुत्वं च परित्यज्य कृत्वा पाशुपतं ततः॥ ७३.१೦ ॥  
  
पूजनीयो महादेवो लिङ्गमूर्तिः सनातनः॥  
विशोध्य चैव भूतानि पञ्चभिः प्रणवैः समम्॥ ७३.११ ॥  
  
प्राणायामैः समायुक्तैः पञ्चभिः सुरपुङ्गवाः॥  
चतुर्भिः प्रणवैश्चैव प्राणायामपरायणैः॥ ७३.१२ ॥  
  
त्रिभिश्च प्रणवैर्देवाः प्राणायामैस्तथाविधैः॥  
द्विधा न्यस्य तथोङ्कारं प्राणायामपरायणः॥ ७३.१३ ॥  
  
ततश्चोङ्कारमुच्चार्य प्राणापानौ नियम्य च॥  
ज्ञानामृतेन सर्वाङ्गान्यापूर्य प्रणवेन च॥ ७३.१४ ॥  
  
गुणत्रयं चतुर्धाख्यमहङ्कारं च सुव्रताः॥  
तन्मात्राणि च भूतानि तथा बुद्धीन्द्रियाणि च॥ ७३.१५ ॥  
  
कर्मेन्द्रियाणि संशोध्य पुरुषं युगलं तथा॥  
चिदात्मानं तनुं कृत्वा चाग्निर्भस्मेति संस्पृशेत्॥ ७३.१६ ॥  
  
वायुर्भस्मेति च व्योम तथाम्भो पृथिवी तथा॥  
त्रियायुषं त्रिसन्ध्यं च धूलयेद्भसितेन यः॥ ७३.१७ ॥  
  
स योगी सर्वतत्त्वज्ञो व्रतं पाशुपतं त्विदम्॥  
भवेन पाशमोक्षार्थं कथितं देवसत्तमाः॥ ७३.१८ ॥  
  
एवं पाशुपतं कृत्वा सम्पूज्य परमेश्वरम्॥  
लिङ्गे पुरा मया दृष्टे विष्णुना च महात्मना॥ ७३.१९ ॥  
  
पशवो नैव जायन्ते वर्षमात्रेण देवताः॥  
अस्माभिः सर्वकार्याणां देवमभ्यर्च्य यत्नतः॥ ७३.२೦ ॥  
  
बाह्ये चाभ्यन्तरे चैव मन्ये कर्तव्यमीश्वरम्॥  
प्रतिज्ञा मम विष्णोश्च दिव्यैषा सुरसत्तमाः॥ ७३.२१ ॥  
  
मुनीनां च न सन्देहस्तस्मात्सम्पूजयेच्छिवम्॥  
सा हानिस्तन्महच्छिद्रं स मोहः सा च मूकता॥ ७३.२२ ॥  
  
यत्क्षणं वा मुहूर्तं वा शिवमेकं न चिन्तयेत्॥  
भवभक्तिपरा ये च भवप्रणतचेतसः॥ ७३.२३ ॥  
  
भवसंस्मरणोद्युक्ता न ते दुःखस्य भाजनम्॥  
भवनानि मनोज्ञानि दिव्यमाभरणं स्त्रियः॥ ७३.२४ ॥  
  
धनं वा तुष्टिपर्यन्तं शिवपूजाविधेः फलम्॥  
ये वाञ्छन्ति महाभोगान् राज्यं च त्रिदशालये॥  
  
तेऽर्चयन्तु सदा कालं लिङ्गमूर्तिं महेश्वरम्॥ ७३.२५ ॥  
हत्वा भित्त्वा च भूतानि दग्ध्वा सर्वमिदं जगत्॥ ७३.२६ ॥  
  
यजेदेकं विरूपाक्षं न पापैः स प्रलिप्यते॥  
शैलं लिङ्गं मदीयं हि सर्वदेवनमस्कृतम्॥ ७३.२७ ॥  
  
इत्युक्त्वा पूर्वमभ्यर्च्य रुद्रं त्रिभुवनेश्वरम्॥  
तुष्टाव वाग्भिरिष्टाभि र्देवदेवं त्रियम्बकम्॥ ७३.२८ ॥  
  
तदाप्रभृति शक्राद्याः पूजयामासुरीश्वरम्॥  
साक्षात्पाशुपतं कृत्वा भस्मोद्धूलितविग्रहाः॥ ७३.२९ ॥  
  
इति श्रीलिङ्गमहापुराणे पूर्वभागे ब्रह्मप्रोक्तलिङ्गार्चनविधिर्नाम त्रिसप्ततितमोध्यायः॥ ७३ ॥