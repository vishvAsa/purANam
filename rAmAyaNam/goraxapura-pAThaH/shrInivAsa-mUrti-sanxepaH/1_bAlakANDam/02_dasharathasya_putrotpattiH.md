+++
title = "०२ ०२ दशरथस्य पुत्रोत्पत्तिः"

+++


१. सर्वापूर्वमियं येषामासीत् कृत्स्ना वसुन्धरा ।  
२. प्रजापतिमुपादाय नृपाणां जयशालिनाम् ।  
३. येषां स सगरो नाम सागरो येन खानितः ।  
४. षष्ठिः पुत्रसहस्राणि यं यान्तं पर्यवारयन् ।  
५. इक्ष्वाकूणामिदं तेषां राज्ञां वंशे महात्मनाम् ।  
६. महदुत्पन्नमाख्यानं रामायणमिति श्रुतम् ॥  
७. तदिदं वर्तयिष्यामि सर्वं निखिलमादितः ।  
८. धर्मकामार्थसहितं श्रोतव्यमनसूयया ॥  
९. कोसलो नाम मुदितः स्फीतो जनपदो महान् ।  
१०. निविष्टः सरयू तीरे प्रभूतधनधान्यवान् ॥  
११. अयोध्या नाम नगरी तत्रासील्लोकविश्रुता ।  
१२. मनुना मानवेन्द्रेण या पुरी निर्मिता स्वयम् ॥  
१३. कपाटतोरणवतीं सुविभक्तान्तरापणाम् ।  
१४. सर्वयन्त्रायुधवतीमुषितां सर्वशिल्पिभिः ।  
१५. सूतमागधसम्बाधां श्रीमतीमतुलप्रभाम् ।  
१६. उच्चाट्टालध्वजवतीं शतघ्नीशतसंकुलाम् ।  
१७. वधूनाटकसङ्घैश्च संयुक्तां सर्वतः पुरीम् ।  
१८. उद्यानाम्रवणोपेतां महतीं सालमेखलाम् ।  
१९. दुर्गगम्भीरपरिखां दुर्गामन्यैर्दुरासदाम् ।  
२०. वाजिवारणसंपूर्णां गोभिरुष्‍ट्रैः खरैस्तथा ।  
२१. सामन्तराजसङ्घैश्च बलिकर्मभिरावृताम् ।  
२२. नानादेशनिवासैश्च वणिग्भिरुपशोभिताम् ।  
२३. प्रासादै रत्नविकृतैः पर्वतैरिव शोभिताम् ।  
२४. चित्रामष्टापदाकारां वरनारीगणायुताम् ।  
२५. सर्वरत्नसमाकीर्णां विमानगृहशोभिताम् ।  
२६. गृहगाढामविच्छिद्रां समभूमौ निवेशिताम् ।  
२७. शालितण्डुलसंपूर्णामिक्षुकाण्डरसोदकाम् ।  
२८. दुन्दुभीभिर् मृदङ्गैश्च वीणाभिः पणवैस्तथा ।  
२९. नादितां भृशमत्यर्थं पृथिव्यां तामनुत्तमाम् ।  
३०. पुरीमावासयामास राजा दशरथस्तदा ॥  
३१. तस्यां पुर्यामयोध्यायां वेदवित् सर्वसङ्ग्रहः ।  
३२. दीर्घदर्शी महातेजाः पौरजानपदप्रियः ।  
३३. महर्षिकल्पो राजर्षिस्त्रिषु लोकेषु विश्रुतः ।  
३४. बलवान्निहतामित्रो मित्रवान् विजितेन्द्रियः ।  
३५. यथा मनुर्महातेजा लोकस्य परिरक्षिता ।  
३६. तथा दशरथो राजा लोकस्य परिरक्षिता ॥  
३७. तस्मिन् पुरवरे हृष्टा धर्मात्मानो बहुश्रुताः ।  
३८. नरास्तुष्टा धनैः स्वैः स्वैरलुब्धाः सत्यवादिनः ॥  
३९. सर्वे नराश्च नार्यश्च धर्मशीलाः सुसंयताः ।  
४०. उदिताः शीलवृत्ताभ्यां महर्षय इवामलाः ।  
४१. नाकुण्डली नामुकुटी नास्रग्वी नाल्पभोगवान् ।  
४२. नामृष्टो न नलिप्ताङ्गो नाप्यनङ्गदनिष्कधृक् ॥  
४३. नामृष्टभोजी नादाता नासुगन्धश्च विद्यते ।  
४४. नाहस्ताभरणो वापि दृश्यते नाप्यनात्मवान् ॥  
४५. नास्तिको नानृतो वापि न कश्चिदबहुश्रुतः ।  
४६. नासूयको न चाशक्तो नाविद्वान् विद्यते क्वचित् ॥  
४७. कश्चिन्नरो वा नारी वा नाश्रीमान् नाप्यरूपवान् ।  
४८. द्रष्टुं शक्यमयोध्यायां नापि राजन्यभक्तिमान् ॥  
४९. दीर्घायुषो नराः सर्वे धर्मं सत्यं च संश्रिताः ।  
५०. कृतज्ञाश्च वदान्याश्च शूरा विक्रमसंयुताः ॥  
५१. तां पुरीं स महातेजा राजा दशरथो महान् ।  
५२. शशास शमितामित्रो नक्षत्राणीव चन्द्रमाः ॥  
५३. अष्टौ बभूवुर्वीरस्य तस्यामात्या यशस्विनः ।  
५४. मन्त्रज्ञाश्चेंगितज्ञाश्च नित्यं प्रियहिते रताः ॥  
५५. ऋत्विजौ द्वावभिमतौ तस्यास्तां ऋषिसत्तमौ ।  
५६. वसिष्ठो वामदेवश्च मन्त्रिणश्च तथापरे ।  
५७. विद्याविनीता ह्रीमन्तः कुशला नियतेन्द्रियाः ।  
५८. श्रीमन्तश्च महात्मानः शास्त्रज्ञा दृढविक्रमाः ॥  
५९. कीर्तिमन्तः प्रणिहिता यथावचनकारिणः ।  
६०. तेजःक्षमायशःप्राप्ताः स्मितपूर्वाभिभाषिणः ॥  
६१. क्रोधात् कामार्थहेतोर्वा न ब्रूयुरनृतं वचः ।  
६२. तेषामविदितं किञ्चित् स्वेषु नास्ति परेषु वा ।  
६३. क्रियमाणं कृतं वापि चारेणापि चिकीर्षितम् ॥  
६४. कुशला व्यवहारेषु सौहृदेषु परीक्षिताः ।  
६५. प्राप्तकालं तु ते दण्डं धारयेयुः सुतेष्वपि ॥  
६६. कोशसङ्ग्रहणे युक्ता बलस्य च परिग्रहे ।  
६७. अहितं वापि पुरुषं न विहिंस्युरदूषकम् ॥  
६८. वीराश्च नियतोत्साहा राजशास्त्रमनुष्ठिताः ।  
६९. सुतीक्ष्णदण्डाः संप्रेक्ष्य पुरुषस्य बलाबलम् ॥  
७०. विदेशेष्वपि विज्ञाताः सर्वतो बुद्धिनिश्चयात् ।  
७१. सन्धिविग्रहतत्त्वज्ञाः प्रकृत्या संपदान्विताः ।  
७२. मन्त्रसंवरणे शक्ताः श्लक्ष्णाः सूक्ष्मासु बुद्धिषु ॥  
७३. ईदृशैस्तैरमात्यैश्च राजा दशरथोऽनघः ।  
७४. उपपन्नो गुणोपेतैरन्वशासद् वसुन्धराम् ॥  
७५. तस्य चैवम्प्रभावस्य धर्मज्ञस्य महात्मनः ।  
७६. सुतार्थं तप्यमानस्य नासीद्वंशकरः सुतः ॥  
७७. चिन्तयानस्य तस्यैवं बुद्धिरासीन्महात्मनः ।  
७८. सुतार्थी वाजिमेधेन किमर्थं न यजाम्यहम् ॥  
७९. स निश्चितां मतिं कृत्वा यष्टव्यमिति बुद्धिमान् ।  
८०. पुरोहितं वसिष्ठं च येऽथान्ये द्विजसत्तमाः ।  
८१. तान् पूजयित्वा धर्मात्मा राजा दशरथस्तदा ।  
८२. इदं धर्मार्थसहितं वाक्यं श्लक्ष्णमथाब्रवीत् ॥  
८३. मम लालप्यमानस्य पुत्रार्थं नास्ति वै सुखम् ।  
८४. तदर्थं हयमेधेन यक्ष्यामीति मतिर्मम ॥  
८५. तदहं यष्टुमिच्छामि शास्त्रदृष्टेन कर्मणा ।  
८६. कथं प्राप्स्याम्यहं कामं बुद्धिरत्र विचार्यताम् ॥  
८७. ततः साध्विति तद्वाक्यं ब्राह्मणाः प्रत्यपूजयन् ।  
८८. वसिष्ठप्रमुखाः सर्वे पार्थिवस्य मुखाच्च्युतम् ॥  
८९. ऊचुश्च परमप्रीताः सर्वे दशरथं वचः ।  
९०. सम्भाराः सम्भ्रियन्तां ते तुरगश्च विमुच्यताम् ॥  
९१. सरय्वाश्चोत्तरे तीरे यज्ञभूमिर्विधीयताम् ।  
९२. शान्तयश्चाभिवर्धन्तां यथाकल्पं यथाविधि ॥  
९३. सर्वथा प्राप्स्यसे पुत्रानभिप्रेतांश्च पार्थिव ।  
९४. यस्य ते धार्मिकी बुद्धिरियं पुत्रार्थमागता ॥  
९५. ततः प्रीतोऽभवद्राजा श्रुत्वा तु द्विजभाषितम् ।  
९६. अभिवाद्य वसिष्ठं च न्यायतः प्रतिपूज्य च ।  
९७. अब्रवीत् प्रश्रितं वाक्यं प्रसवार्थं द्विजोत्तमम् ॥  
९८. भवान् स्निग्धः सुहृन्मह्यं गुरुश्च परमो महान् ।  
९९. वोढव्यो भवता चैव भारो यज्ञस्य चोद्यतः ॥  
१००. तथेति च स राजानमब्रवीद् द्विजसत्तमः ।  
१०१. करिष्ये सर्वमेवैतद् भवता यत् समर्थितम् ॥  
१०२. ततोऽब्रवीद् द्विजान् वृद्धान् यज्ञकर्मसु निष्ठितान् ।  
१०३. यज्ञकर्म समीहन्तां भवन्तो राजशासनात् ॥  
१०४. इष्टकाः बहुसाहस्रीः शीघ्रमानीयतामिति ।  
१०५. औपकार्याः क्रियन्तां च राज्ञां बहुगुणान्विताः ॥  
१०६. ब्राह्मणावसथाश्चैव कर्तव्याः शतशः शुभाः ।  
१०७. भक्ष्यान्नपानैर्बहुभिः समुपेताः सुनिष्ठिताः ॥  
१०८. तथा पौरजनस्यापि कर्त्तव्या बहुविस्तराः ।  
१०९. आवासा बहुभक्ष्या वै सर्वकामैरुपस्थिताः ।  
११०. तथा जानपदस्यापि जनस्य बहुशोभनम् ॥  
१११. दातव्यमन्नं विधिवत् सत्कृत्य न तु लीलया ।  
११२. अवज्ञया कृतं हन्याद् दातारं नात्र संशयः ॥  
११३. सर्ववर्णा यथा पूजां प्राप्नुवन्ति सुसत्कृताः ।  
११४. न चावज्ञा प्रयोक्तव्या कामक्रोधवशादपि ॥  
११५. यज्ञकर्मणि ये व्यग्राः पुरुषाः शिल्पिनस्तथा ।  
११६. तेषामपि विशेषेण पूजा कार्या यथाक्रमम् ॥  
११७. यथा सर्वं सुविहितं न किञ्चित् परिहीयते ।  
११८. तथा भवन्तः कुर्वन्तु प्रीतिस्निग्धेन चेतसा ॥  
११९. ततः सुमन्त्रमानीय वसिष्ठो वाक्यमब्रवीत् ।  
१२०. निमन्त्रयस्व नृपतीन् पृथिव्यां ये च धार्मिकाः ॥  
१२१. ब्राह्मणान् क्षत्रियान्वैश्यान् शूद्रान्श्चैव सहस्रशः ।  
१२२. समानयस्व सत्कृत्य सर्वदेशेषु मानवान् ॥  
१२३. वसिष्ठवाक्यं तच्छ्रुत्वा सुमन्त्रस्त्वरितस्तदा ।  
१२४. व्यादिशत् पुरुषान्स्तत्र राज्ञामानयने शुभान् ॥  
१२५. ततः कैश्चिदहोरात्रैरुपयाता महीक्षितः ।  
१२६. बहूनि रत्नान्यादाय राज्ञो दशरथस्य हि ॥  
१२७. ततो वसिष्ठः सुप्रीतो राजानमिदमब्रवीत् ।  
१२८. उपयाता नरव्याघ्र राजानस्तव शासनात् ॥  
१२९. मया च सत्कृताः सर्वे यथार्हं राजसत्तमाः ।  
१३०. यज्ञियं च कृतं राजन् पुरुषैः सुसमाहितैः ॥  
१३१. तथा वसिष्ठवचनात् यज्ञायतनमन्तिकात् ।  
१३२. शुभे दिवसनक्षत्रे निर्यातो जगतीपतिः ॥  
१३३. ततो वसिष्ठप्रमुखाः यज्ञकर्मारभन्स्तदा ।  
१३४. यज्ञवाटं गताः सर्वे यथाशास्त्रं यथाविधि ॥  
१३५. अश्वमेधे महायज्ञे राज्ञोऽस्य सुमहात्मनः ।  
१३६. कर्म कुर्वन्ति विधिवद्याजकाः वेदपारगाः ।  
१३७. यथाविधि यथान्यायं परिक्रामन्ति शास्त्रतः ॥  
१३८. न चाहुतमभूत्तत्र स्खलितं वापि किञ्चन ।  
१३९. दृश्यते ब्रह्मवत् सर्वं क्षेमयुक्तं हि चक्रिरे ॥  
१४०. न तेष्वहस्सु श्रान्तो वा क्षुधितो वापि दृश्यते ।  
१४१. नाविद्वान् ब्राह्मणस्तत्र नाशतानुचरस्तथा ॥  
१४२. ब्राह्मणा भुञ्जते नित्यं नाथवन्तश्च भुञ्जते ।  
१४३. तापसा भुञ्जते चापि श्रमणा भुञ्जते तदा ॥  
१४४. वृद्धाश्च व्याधिताश्चैव स्त्रियो बालास्तथैव च ।  
१४५. अनिशं भुञ्जमानानां न तृप्तिरुपलभ्यते ॥  
१४६. दीयतां दीयतामन्नं वासांसि विविधानि च ।  
१४७. इति सञ्चोदितास्तत्र तथा चक्रुरनेकशः ॥  
१४८. नानादेशादनुप्राप्ताः पुरुषाः स्त्रीगणास्तथा ।  
१४९. अन्नपानैः सुविहितास्तस्मिन् यज्ञे महात्मनाम् ॥  
१५०. अन्नं हि विधिवत् स्वादु प्रशंसन्ति द्विजर्षभाः ।  
१५१. अहो तृप्ताः स्म भद्रं ते इति शुश्राव राघवः ॥  
१५२. कर्मान्तरे तदा विप्रा हेतुवादान् बहूनपि ।  
१५३. प्राहुः स्म वाग्मिनो धीराः परस्परजिगीषया ॥  
१५४. ततो वै यजमानस्य पावकादतुलप्रभम् ।  
१५५. प्रादुर्भूतं महद् भूतं महावीर्यं महाबलम् ॥  
१५६. कृष्णं रक्ताम्बरधरं रक्तास्यं दुन्दुभिस्वनम् ।  
१५७. शुभलक्षणसंपन्नं दिव्याभरणभूषितम् ।  
१५८. दिव्यपायससंपूर्णां पात्रीं पत्नीमिव प्रियाम् ।  
१५९. प्रगृह्य विपुलां दोर्भ्यां स्वयं मायामयीमिव ।  
१६०. समवेक्ष्याब्रवीत् वाक्यमिदं दशरथं नृपम् ॥  
१६१. प्राजापत्यं नरं विद्धि मामिहाभ्यागतं नृप ॥  
१६२. इदं तु नृपशार्दूल पायसं देवनिर्मितम् ।  
१६३. भार्याणामनुरूपाणां अश्नीतेति प्रयच्छ वै ।  
१६४. तासु त्वं लप्स्यसे पुत्रान् यदर्थं यजसे नृप ॥  
१६५. तथेति नृपतिः प्रीतः शिरसा प्रतिगृह्य ताम् ।  
१६६. पात्रीं देवान्नसंपूर्णां देवदत्तां हिरण्मयीम् ।  
१६७. कौसल्यायै नरपतिः पायसार्धं ददौ तदा ॥  
१६८. अर्धादर्धं ददौ चापि सुमित्रायै नराधिपः ।  
१६९. कैकैय्यै चावशिष्टार्धं ददौ पुत्रार्थकारणात् ॥  
१७०. प्रददौ चावशिष्टार्धं पायसस्यामृतोपमम् ।  
१७१. अनुचिन्त्य सुमित्रायै पुनरेव महामतिः ॥  
१७२. ततस्तदद्भुतप्रख्यं भूतं परमभास्वरम् ।  
१७३. संवर्तयित्वा तत् कर्म तत्रैवान्तरधीयत ॥  
१७४. क्रतुं समाप्य तु तथा न्यायतः पुरुषर्षभः ।  
१७५. ऋत्विग्भ्यो हि ददौ राजा धरां तां क्रतुवर्धनः ॥  
१७६. ऋत्विजश्चाब्रुवन् सर्वे राजानं गतकल्मषम् ।  
१७७. मणिरत्नं सुवर्णं वा गावो यद्वा समुद्यतम् ।  
१७८. तत् प्रयच्छ नरश्रेष्ठ धरण्या न प्रयोजनम् ।  
१७९. एवमुक्तो नरपतिर्ब्राह्मणैर्वेदपारगैः ।  
१८०. गवां शतसहस्राणि दश तेभ्यो ददौ नृपः ।  
१८१. दशकोटीः सुवर्णस्य रजतस्य चतुर्गुणम् ॥  
१८२. दरिद्राय द्विजायाथ हस्ताभरणमुत्तमम् ।  
१८३. कस्मैचिद् याचमानाय ददौ राघवनन्दनः ॥  
१८४. ततः प्रीतेषु नृपतिर्द्विजेषु द्विजवत्सलः ।  
१८५. प्रणाममकरोत्तेषां हर्षपर्याकुलेक्षणः ॥  
१८६. तस्याशिषोऽथ विधिवद् ब्राह्मणैः समुदाहृताः ।  
१८७. उदारस्य नृवीरस्य धरण्यां प्रणतस्य च ॥  
१८८. निर्वृत्ते तु क्रतौ तस्मिन् हयमेधे महात्मनः ।  
१८९. समाप्तदीक्षानियमः पत्नीगणसमन्वितः ।  
१९०. प्रविवेश पुरीं राजा सभृत्यबलवाहनः ॥  
१९१. ततो यज्ञे समाप्ते तु ऋतूनां षट् समत्ययुः ।  
१९२. ततश्च द्वादशे मासे चैत्रे नावमिके तिथौ ।  
१९३. कौसल्याजनयद्रामं सर्वलक्षणसंयुतम् ॥  
१९४. कौसल्या शुशुभे तेन पुत्रेणामिततेजसा ।  
१९५. यथा वरेण देवानामदितिर्वज्रपाणिना ॥  
१९६. भरतो नाम कैकेय्यां जज्ञे सत्यपराक्रमः ।  
१९७. अथ लक्ष्मणशत्रुघ्नौ सुमित्राजनयत् सुतौ ॥  
१९८. पुष्ये जातस्तु भरतो मीनलग्ने प्रसन्नधीः ।  
१९९. सार्पे जातौ च सौ‍मित्री कुलीरेऽभ्युदिते रवौ ॥  
२००. राज्ञः पुत्रा महात्मानश्चत्वारो जज्ञिरे पृथक् ।  
२०१. गुणवन्तोऽनुरूपाश्च रुच्या प्रोष्ठपदोपमाः ॥  
२०२. जगुः कलं च गन्धर्वा ननृतुश्चाप्सरो गणाः ।  
२०३. देवदुन्दुभयो नेदुः पुष्पवृष्टिश्च खाच्च्युता ॥  
२०४. उत्सवश्च महानासीदयोध्यायां जनाकुलः ।  
२०५. रथ्याश्च जनसम्बाधा नटनर्तकसंकुलाः ॥  
२०६. गायनैश्च विराविण्यो वादनैश्च तथापरैः ॥  
२०७. प्रदेयान्श्च ददौ राजा सूतमागधवन्दिनाम् ।  
२०८. ब्राह्मणेभ्यो ददौ वित्तं गोधनानि सहस्रशः ॥  
२०९. अतीत्यैकादशाहं तु नामकर्म तदाकरोत् ॥  
२१०. ज्येष्ठं रामं महात्मानं भरतं कैकयीसुतम् ।  
२११. सौ‍मित्रिं लक्ष्मण इति शत्रुघ्नमपरं तथा ॥  
२१२. वसिष्ठः परमप्रीतो नामानि कृतवान्स्तदा ॥  
२१३. तेषां जन्मक्रियादीनि सर्वकर्माण्यकारयत् ॥  
२१४. तेषां केतुरिव ज्येष्ठो रामो रतिकरः पितुः ।  
२१५. बभूव भूयो भूतानां स्वयम्भूरिव सम्मतः ॥  
२१६. सर्वे वेदविदः शूराः सर्वे लोकहिते रताः ।  
२१७. सर्वे ज्ञानोपपन्नाश्च सर्वे समुदिता गुणैः ॥  
२१८. तेषामपि महातेजा रामः सत्यपराक्रमः ।  
२१९. इष्टः सर्वस्य लोकस्य शशांक इव निर्मलः ॥  
२२०. गजस्कन्धेऽश्वपृष्ठे च रथचर्यासु सम्मतः ।  
२२१. धनुर्वेदे च निरतः पितुः शुश्रूषणे रतः ॥  
२२२. बाल्यात्प्रभृति सुस्निग्धो लक्ष्मणो लक्ष्मिवर्धनः ।  
२२३. रामस्य लोकरामस्य भ्रातुर्ज्येष्ठस्य नित्यशः ॥  
२२४. सर्वप्रियकरस्तस्य रामस्यापि शरीरतः ।  
२२५. लक्ष्मणो लक्ष्मिसंपन्नो बहिः प्राण इवापरः ॥  
२२६. न च तेन विना निद्रां लभते पुरुषोत्तमः ।  
२२७. मृष्टमन्नमुपानीतमश्नाति न हि तं विना ॥  
२२८. यदा हि हयमारूढो मृगयां याति राघवः ।  
२२९. तदैनं पृष्ठतोऽभ्येति सधनुः परिपालयन् ॥  
२३०. भरतस्यापि शत्रुघ्नो लक्ष्मणावरजो हि सः ।  
२३१. प्राणैः प्रियतरो नित्यं तस्य चासीत्तथाप्रियः ॥  
२३२. स चतुर्भिर्महाभागैः पुत्रैर्दशरथः प्रियैः ।  
२३३. बभूव परमप्रीतो देवैरिव पितामहः ॥


