---
title: ०७८ पूरु-वरः
unicode_script: devanagari

---


अध्यायः 078
स्वजरामनङ्गीकुर्वतां यदुप्रभृतीनां ययातिना शापः ॥ 1 ॥ तामङ्गीकुर्वतः पूरोर्वरदानम् ॥ 2 ॥
वैशम्पायन उवाच 	001  
जरां प्राप्य ययातिस्तु स्वपुरं प्राप्य चैव हि ।	001a  
पुत्रं ज्येष्ठं वरिष्ठं च यदुमित्यब्रवीद्वचः ॥	001c  
ययातिरुवाच 	002  
जरावली च मां तात पलितानि च पर्यगुः ।	002a  
काव्यस्योशनसः शापान्न च तृप्तोऽस्मि यौवने ॥	002c  
त्वं यदो प्रतिपद्यस्व पाप्मानं जरया सह ।	003a  
यौवनेन त्वदीयेन चरेयं विषयानहम् ॥	003c  
पूर्णे वर्षसहस्रे तु पुनस्ते यौवनं त्वहम् ।	004a  
दत्त्वा स्वं प्रतिपत्स्यामि पाप्मानं जरया सह ॥	004c  
यदुरुवाच 	005  
जरायां बहवो दोषाः पानभोजनकारिताः ।	005a  
तस्माज्जरां न ते राजन्ग्रहीष्य इति मे मतिः ॥	005c  
सितश्मश्रुर्निरानन्दो जरया शिथिलीकृतः ।	006a  
वलीसङ्गतगात्रस्तु दुर्दर्शो दुर्बलः कृशः ॥	006c  
अशक्तः कार्यकरणे परिभूतः स यौवतैः ।	007a  
सहोपजीविभिश्चैव तां जरां नाभिकामये ॥	007c  
सन्ति ते बहवः पुत्रा मत्तः प्रियतरा नृप ।	008a  
जरां ग्रहीतुं धर्मज्ञ तस्मादन्यं वृणीष्व वै ॥	008c  
ययातिरुवाच 	009  
यत्त्वं मे हृदयाज्जातो वयः स्वं न प्रयच्छसि ।	009a  
तस्मादराज्यभाक्तात प्रजा तव भविष्यति ॥	009c  
\'प्रत्याख्यातस्तु राजा स तुर्वसुं प्रत्युवाच ह ।\'	010a  
\'तुर्वसो प्रतिपद्यस्व पाप्मानं जरया सह ।	010c  
यौवनेन चरेयं वै विषयांस्तव पुत्रक ॥	010e  
पूर्णे वर्षसहस्रे तु पुनर्दास्यामि यौवनम् ।	011a  
स्वं चैव प्रतिपत्स्यामि पाप्मानं जरया सह ॥	011c  
तुर्वसुरुवाच 	012  
न कामये जरां तात कामभोगप्रणाशिनीम् ।	012a  
बलरूपान्तकरणीं बुद्धिप्राणप्रणाशिनीम् ॥	012c  
ययातिरुवाच 	013  
यत्त्वं मे हृदयाज्जातो वयः स्वं न प्रयच्छसि ।	013a  
तस्मात्प्रजा समुच्छेदं तुर्वसो तव यास्यति ॥	013c  
सङ्कीर्णाचारधर्मेषु प्रतिलोमचरेषु च ।	014a  
पिशिताशिषु चान्त्येषु मूढ राजा भविष्यसि ॥	014c  
गुरुदारप्रसक्तेषु तिर्यग्योनिगतेषु च ।	015a  
पशुधर्मेषु पापेषु म्लेच्छेषु त्वं भविष्यसि ॥	015c  
वैशम्पायन उवाच 	016  
एवं स तुर्वसुं शप्त्वा ययातिः सुतमात्मनः ।	016a  
शर्मिष्ठायाः सुतं द्रुह्युमिदं वचनमब्रवीत् ॥	016c  
ययातिरुवाच 	017  
द्रुह्यो त्वं प्रतिपद्यस्व वर्णरूपविनाशिनीम् ।	017a  
जरां वर्षसहस्रं मे यौवनं स्वं ददस्व च ॥	017c  
पूर्णे वर्षसहस्रे तु पुनर्दास्यामि यौवनम् ।	018a  
स्वं चादास्यामि भूयोऽहं पाप्मानं जरया सह ॥	018c  
द्रुह्युरुवाच 	019  
न गजं न रथं नाश्वं जीर्णो भुङ्क्ते न च स्त्रियम् ।	019a  
वाग्भङ्गश्चास्य भवति तां जरां नाभिकामये ॥	019c  
ययातिरुवाच 	020  
यत्त्वं मे हृदयाज्जातो वयः स्वं न प्रयच्छसि ।	020a  
तस्माद्द्रुह्यो प्रियः कामो न ते सम्पत्स्यते क्वचित् ॥	020c  
यत्राश्वरथमुख्यानामश्वानां स्याद्गतं न च ।	021a  
हस्तिनां पीठकानां च गर्दभानां तथैव च ॥	021c  
बस्तानां च गवां चैव शिबिकायास्तथैव च ।	022a  
उडुपप्लवसन्तारो यत्र नित्यं भविष्यति ।	022c  
ययातिरुवाच 	023  
अनो त्वं प्रतिपद्यस्व पाप्मानं जरया सह ।	023a  
एकं वर्षसहस्रं तु चरेयं यौवनेन ते ॥	023c  
अनुरुवाच 	024  
जीर्णः शिशुवदादत्ते कालेऽन्नमशुचिर्यथा ।	024a  
न जुहोति च कालेऽग्निं तां जरां नाभिकामये ॥	024c  
ययातिरुवाच 	025  
यत्त्वं मे हृदयाज्जातो वयः स्वं न प्रयच्छसि ।	025a  
जरादोषस्त्वया प्रोक्तस्तस्मात्त्वं प्रतिलप्स्यसे ॥	025c  
प्रजाश्च यौवनप्राप्ता विनशिष्यन्त्यनो तव ।	026a  
अग्निप्रस्कन्दनपरस्त्वं चाप्येवं भविष्यसि ॥	026c  
वैशम्पायन उवाच 	027  
प्रत्याख्यातश्चतुर्भिश्च शप्त्वा तान्यदुपूर्वकान् ।	027a  
पूरोः सकाशमगमन्मत्त्वा पूरुमलङ्घनम् ॥	027c  
ययातिरुवाच 	028  
पूरो त्वं मे प्रियः पुत्रस्त्वं वरीयान्भविष्यसि ।	028a  
जरा वली च मां तात पलितानि च पर्यगुः ॥	028c  
काव्यस्योशनसः शापान्न च तृप्तोऽस्मि यौवने ।	029a  
पूरो त्वं प्रतिपद्यस्व पाप्मानं जरया सह ।	029c  
कञ्चित्कालं चरेयं वै विषयान्वयसा तव ॥	029e  
पूर्णे वर्षसहस्रे तु पुनर्दास्यामि यौवनम् ।	030a  
स्वं चैव प्रतिपत्स्यामि पाप्मानं जरया सह ॥	030c  
वैशम्पायन उवाच 	031  
एवमुक्तः प्रत्युवाच पूरुः पितरमञ्जसा ।	031a  
यदात्थ मां महाराज तत्करिष्यामि ते वचः ॥	031c  
\'गुरोर्वै वचनं पुण्यं स्वर्ग्यमायुष्करं नृणाम् ।	032a  
गुरुप्रसादात्त्रैलोक्यमन्वशासच्छतक्रतुः ॥	032c  
गुरोरनुमतं प्राप्य सर्वान्कामानवाप्नुयात् ।	033a  
यावदिच्छसि तावच्च धारयिष्यामि ते जराम्\' ॥	033c  
प्रतिपत्स्यामि ते राजन्पाप्मानं जरया सह ।	034a  
गृहाण यौवनं मत्तश्चर कामान्यथेप्सितान् ॥	034c  
जरयाहं प्रतिच्छन्नो वयोरूपधरस्तव ।	035a  
यौवनं भवते दत्त्वा चरिष्यामि यथात्थ माम् ॥	035c  
ययातिरुवाच 	036  
पूरो प्रीतोऽस्मि ते वत्स प्रीतश्चेदं ददामि ते ।	036a  
सर्वकामसमृद्धा ते प्रजा राज्ये भविष्यति ॥	036c  
वैशम्पायन उवाच 	037  
एवमुक्त्वा ययातिस्तु स्मृत्वा काव्यं महातपाः ।	037a  
सङ्क्रामयामास जरां तदा पूरौ महात्मनि ॥ 	037c  
इति श्रीमन्महाभारते आदिपर्वणि सम्भवपर्वणि अष्टसप्ततितमोऽध्यायः ॥ 78 ॥
1-78-2 वली त्वचःसंवलनम् । पलितानि केशरोम्णां शौक्ल्यम् । पर्यगुः परितः शरीरे गतानि प्राप्तानियौवने यौवनसाध्ये कामभोगे ॥ 1-78-3 पाप्मानं भोगसामर्थ्येऽपि तदिच्छारूपं चित्तस्य दौस्थ्यम् । चरेयं भुञ्जीय ॥ 1-78-5 दोषाः कफाद्याधिक्याद्वमनादयः ॥ 1-78-15 तिर्यग्योनीनामिव गतं प्रकाशं मैथुनाद्याचरणं येप तेषु ॥ 1-78-21 पीठकानां राजयोग्यानां नरयानविशेषाणां तखतरावा इति म्लेच्छेषु प्रसिद्धानाम् ॥ 1-78-26 अग्निप्रस्कन्दनं श्रौतस्मार्ताद्यग्निसाध्यकर्मत्यागस्तत्परः ॥ 1-78-28 वरीयान्स्वभ्रातृभ्यो महान् । जरो देहेन्द्रियशक्तिघातः ॥ 1-78-31 अञ्जसा आर्जवेन ॥ 1-78-34 यथेप्सितान् यावज्जीवम् ॥ अष्टसप्ततितमोऽध्यायः ॥ 78 ॥