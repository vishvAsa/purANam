+++
title = "०५"

+++
ब्रह्मोवाच  
इत्युक्त्वा विरते विष्णौ देवदेवे जनार्दने ।  
उवाच शङ्करः शर्वः प्रणतः पुरतः स्थितः ॥ १ ॥  
शिव उवाच  
यदि हरिस्तव देवि विभावज-  
     स्तदनु पद्मज एव तवोद्‌भवः ।  
किमहमत्र तवापि न सद्‌गुणः  
     सकललोकविधौ चतुरा शिवे ॥ २ ॥  
त्वमसि भूः सलिलं पवनस्तथा  
     खमपि वह्निगुणश्च तथा पुनः ।  
जननि तानि पुनः करणानि च  
     त्वमसि बुद्धिमनोऽप्यथ हङ्कृतिः ॥ ३ ॥  
न च विदन्ति वदन्ति च येऽन्यथा  
     हरिहराजकृतं निखिलं जगत् ।  
तव कृतास्त्रय एव सदैव ते  
     विरचयन्ति जगत्सचराचरम् ॥ ४ ॥  
अवनिवायुखवह्निजलादिभिः  
     सविषयैः सगुणैश्च जगद्‌भवेत् ।  
यदि तदा कथमद्य च तत्स्फुटं  
     प्रभवतीति तवाम्ब कलामृते ॥ ५ ॥  
भवसि सर्वमिदं सचराचरं  
     त्वमजविष्णुशिवाकृतिकल्पितम् ।  
विविधवेषविलासकुतूहलै-  
     र्विरमसे रमसेऽम्ब यथारुचि ॥ ६ ॥  
सकललोकसिसृक्षुरहं हरिः  
     कमलभूश्च भवाम यदाऽम्बिके ।  
तव पदाम्बुजपांसुपरिग्रहं  
     समधिगम्य तदा ननु चक्रिम ॥ ७ ॥  
यदि दयार्द्रमना न सदाम्बिके  
     कथमहं विहितश्च तमोगुणः ।  
कमलजश्च रजोगुणसम्भवः  
     सुविहितः किमु सत्त्वगुणो हरिः ॥ ८ ॥  
यदि न ते विषमा मतिरम्बिके  
     कथमिदं बहुधा विहितं जगत् ।  
सचिवभूपतिभृत्यजनावृतं  
     बहुधनैरधनैश्च समाकुलम् ॥ ९ ॥  
तव गुणास्रय एव सदा क्षमाः  
     प्रकटनावनसंहरणेषु वै ।  
हरिहरद्रुहिणाश्च क्रमात्त्वया  
     विरचितास्त्रिजगतां किल कारणम् ॥ १० ॥  
परिचितानि मया हरिणा तथा  
     कमलजेन विमानगतेन वै ।  
पथिगतैर्भुवनानि कृतानि वा  
     कथय केन भवानि नवानि च ॥ ११ ॥  
सृजसि पासि जगज्जगदम्बिके  
     स्वकलया कियदिच्छसि नाशितुम् ।  
रमयसे स्वपतिं पुरुषं सदा  
     तव गतिं न हि विद्म वयं शिवे ॥ १२ ॥  
जननि देहि पदाम्बुजसेवनं  
     युवतिभागवतानपि नः सदा ।  
पुरुषतामधिगम्य पदाम्बुजा-  
     द्विरहिताः क्व लभेम सुखं स्फुटम् ॥ १३ ॥  
न रुचिरस्ति ममाम्ब पदाम्बुजं  
     तव विहाय शिवे भुवनेष्वलम् ।  
निवसितुं नरदेहमवाप्य च  
     त्रिभुवनस्य पतित्वमवाप्य वै ॥ १४ ॥  
सुदति नास्ति मनागपि मे रति-  
     र्युवतिभावमवाप्य तवान्तिके ।  
पुरुषता क्व सुखाय भवत्यलं  
     तव पदं न यदीक्षणगोचरम् ॥ १५ ॥  
त्रिभुवनेषु भवत्वियमम्बिके  
     मम सदैव हि कीर्तिरनाविला ।  
युवतिभावमवाप्य पदाम्बुजं  
     परिचितं तव संसृतिनाशनम् ॥ १६ ॥  
भुवि विहाय तवान्तिकसेवनं  
     क इह वाञ्छति राज्यमकण्टकम् ।  
त्रुटिरसौ किल याति युगात्मतां  
     न निकटं यदि तेऽङ्‌घ्रिसरोरुहम् ॥ १७ ॥  
तपसि ये निरता मुनयोऽमला-  
     स्तव विहाय पदाम्बुजपूजनम् ।  
जननि ते विधिना किल वञ्चिताः  
     परिभवो विभवे परिकल्पितः ॥ १८ ॥  
न तपसा न दमेन समाधिना  
     न च तथा विहितैः क्रतुभिर्यथा ।  
तव पदाब्जपरागनिषेवणा-  
     द्‌भवति मुक्तिरजे भवसागरात् ॥ १९ ॥  
कुरु दयां दयसे यदि देवि मां  
     कथय मन्त्रमनाविलमद्‌भुतम् ।  
समभवं प्रजपन्सुखितो ह्यहं  
     सुविशदं च नवार्णमनुत्तमम् ॥ २० ॥  
प्रथमजन्मनि चाधिगतो मया  
     तदधुना न विभाति नवाक्षरः ।
कथय मां मनुमद्य भवार्णवा-  
     ज्जननि तारय तारय तारके ॥ २१ ॥  
इत्युक्ता सा तदा देवी शिवेनाद्‌भुततेजसा ।  
उच्चचाराम्बिका मन्त्रं प्रस्फुटं च नवाक्षरम् ॥ २२ ॥  
तं गृहीत्वा महादेवः परां मुदमवाप ह ।  
प्रणम्य चरणौ देव्यास्तत्रैवावस्थितः शिवः ॥ २३ ॥  
जपन्नवाक्षरं मन्त्रं कामदं मोक्षदं तथा ।  
बीजयुक्तं शुभोच्चारं शङ्करस्तस्थिवांस्तदा ॥ २४ ॥  
तं तथाऽवस्थितं दृष्ट्वा शङ्करं लोकशङ्करम् ।  
अवोचं तां महामायां संस्थितोऽहं पदान्तिके ॥ २५ ॥  
न वेदास्त्वामेवं कलयितुमिहासन्नपटवो  
    यतस्ते नोचुस्त्वां सकलजनधात्रीमविकलाम् ।  
स्वधाभूता देवी सकलमखहोमेषु विहिता  
    तदा त्वं सर्वज्ञा जननि खलु जाता त्रिभुवने ॥ २६ ॥  
कर्ताऽहं प्रकरोमि सर्वमखिलं ब्रह्माण्डमत्यद्‌भुतं  
    कोऽन्योस्तीह चराचरे त्रिभुवने मत्तः समर्थः पुमान् ।  
धन्योऽस्म्यत्र न संशयः किल यदा ब्रह्माऽस्मि लोकातिगो  
    मग्नोऽहं भवसागरे प्रवितते गर्वाभिवेशादिति ॥ २७ ॥  
अद्याहं तव पादपङ्कजपरागादानगर्वेण वै  
    धन्योऽस्मीति यथार्थवादनिपुणो जातः प्रसादाच्च ते ।  
याचे त्वां भवभीतिनाशचतुरां मुक्तिप्रदां चेश्वरीं  
    हित्वा मोहकृतं महार्तिनिगडं त्वद्‌भक्तियुक्तं कुरु ॥ २८ ॥  
अतोऽहञ्च जातो विमुक्तः कथं स्यां  
     सरोजादमेयात्त्वदाविष्कृताद्वै ।  
तवाज्ञाकरः किङ्करोऽस्मीति नूनं  
     शिवे पाहि मां मोहमग्नं भवाब्धौ ॥ २९ ॥  
न जानन्ति ये मानवास्ते वदन्ति  
     प्रभुं मां तवाद्यं चरित्रं पवित्रम् ।  
यजन्तीह ये याजकाः स्वर्गकामा  
     न ते ते प्रभावं विदन्त्येव कामम् ॥ ३० ॥  
त्वया निर्मितोऽहं विधित्वे विहारं  
     विकर्तुं चतुर्धा विधायादिसर्गम् ।  
अहं वेद्मि कोऽन्यो विवेदातिमाये  
     क्षमस्वापराधं त्वहङ्कारजं मे ॥ ३१ ॥  
श्रमं येऽष्टधा योगमार्गे प्रवृत्ताः  
     प्रकुर्वन्ति मूढाः समाधौ स्थिता वै ।  
न जानन्ति ते नाम मोक्षप्रदं वा  
     समुच्चारितं जातु मातर्मिषेण ॥ ३२ ॥  
विचारे परे तत्त्वसङ्ख्याविधाने  
     पदे मोहिता नाम ते संविहाय ।  
न किं ते विमूढा भवाब्धौ भवानि  
     त्वमेवासि संसारमुक्तिप्रदा वै ॥ ३३ ॥  
परं तत्त्वविज्ञानमाद्यैर्जनैर्यै-  
     रजे चानुभूतं त्यजन्त्येव ते किम् ।  
निमेषार्धमात्रं पवित्रं चरित्रं  
     शिवा चाम्बिका शक्तिरीशेति नाम ॥ ३४ ॥  
न किं त्वं समर्थाऽसि विश्वं विधातुं  
     दृशैवाशु सर्वं चतुर्धा विभक्तम् ।  
विनोदार्थमेवं विधिं मां विधाया-  
     दिसर्गे किलेदं करोषीति कामम् ॥ ३५ ॥  
हरिः पालकः किं त्वयाऽसौ मधोर्वा  
     तथा कैटभाद्रक्षितः सिन्धुमध्ये ।  
हरः संहृतः किं त्वयाऽसौ न काले  
     कथं मे भ्रुवोर्मध्यदेशात्स जातः ॥ ३६ ॥  
न ते जन्म कुत्रापि दृष्टं श्रुतं वा  
     कुतः सम्भवस्ते न कोऽपीह वेद ।  
किलाद्यासि शक्तिस्त्वमेका भवानि  
     स्वतन्त्रैः समस्तैरतो बोधिताऽसि ॥ ३७ ॥  
त्वया संयुतोऽहं विकर्तुं समर्थो  
     हरिस्त्रातुमम्ब त्वया संयुतश्च ।  
हरः सम्प्रहर्तुं त्वयैवेह युक्तः  
     क्षमा नाद्य सर्वे त्वया विप्रयुक्ताः ॥ ३८ ॥  
यथाऽहं हरिः शङ्करः किं तथाऽन्ये  
     न जाता न सन्तीह नो वाऽभविष्यन् ।  
न मुह्यन्ति केऽस्मिंस्तवात्यन्तचित्रे  
     विनोदे विवादास्पदेऽल्पाशयानाम् ॥ ३९ ॥  
अकर्ता गुणस्पष्ट एवाद्य देवो  
     निरीहोऽनुपाधिः सदैवाकलश्च ।  
तथापीश्वरस्ते वितीर्णं विनोदं  
     सुसम्पश्यतीत्याहुरेवं विधिज्ञाः ॥ ४० ॥  
दृष्टादृष्टविभेदेऽस्मिन्प्राक्त्वत्तो वै पुमान्परः ।  
नान्यः कोऽपि तृतीयोऽस्ति प्रमेये सुविचारिते ॥ ४१ ॥  
न मिथ्या वेदवाक्यं वै कल्पनीयं कदाचन ।  
विरोधोऽयं मयाऽत्यन्तं हृदये तु विशङ्‌कितः ॥ ४२ ॥  
एकमेवाद्वितीयं यद्‌‌ब्रह्म वेदा वदन्ति वै ।  
सा किं त्वं वाप्यसौ वा किं सन्देहं विनिवर्तय ॥ ४३ ॥  
निःसंशयं न मे चेतः प्रभवत्यविशङ्‌कितम् ।  
द्वित्वैकत्वविचारेऽस्मिन्निमग्नं क्षुल्लकं मनः ॥ ४४ ॥  
स्वमुखेनापि सन्देहं छेत्तुमर्हसि मामकम् ।  
पुण्यभोगाच्च मे प्राप्ता सङ्गतिस्तव पादयोः ॥ ४५ ॥  
पुमानसि त्वं स्त्री वासि वद विस्तरतो मम ।  
ज्ञात्वाऽहं परमां शक्तिं मुक्तः स्यां भवसागरात् ॥ ४६ ॥  
इति श्रीमद्देवीभागवते महापुराणेऽष्टादशसाहस्र्यां संहितायां  
तृतीयस्कन्धे हरब्रह्मकृतस्तुतिवर्णनं पञ्चमोऽध्यायः ॥ ५ ॥
