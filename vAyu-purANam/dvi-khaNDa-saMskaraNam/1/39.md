---
title: ०३९

---
॥सूत उवाच॥  
अतः परं प्रवक्ष्यामि यस्मिन् यस्मिन् शिलोच्चये।  
ये सन्निविष्टा देवानां विविधानां गृहोत्तमाः ॥ ३९.१ ॥  
  
तत्र योऽसौ महाशैलः शीतान्तो नैक विस्तरः।  
नैकधातुशतैश्चित्रैर्नैकरत्नाकराकरः ॥ ३९.२ ॥  
  
नितम्बैः पुष्पसालम्बैर्नैकसत्त्वगुणालयः।  
महार्हमणिचित्राभिर्हेमवंशैरलङ्कृतः ॥ ३९.३ ॥  
  
नितम्बैः षट्पदोद्गीतैः प्रवालैर्हेमचित्रकैः।  
तटैः कुसुमसङ्कीर्णैर्मत्तभ्रमरनादितैः ॥ ३९.४ ॥  
  
लतालम्बैश्चित्रवद्भिश्चित्रैर्धातुशतार्चितैः।  
सानुभी रत्नचित्रैश्च पुष्पाढ्यैश्च विभूषितः ॥ ३९.५ ॥  
  
विमलस्वादुपानीयैर्नैकप्रस्रवमैर्युतः।  
निकुञ्जैः कुसुमोत्कीर्णैरनेकैश्च विभूषितः ॥ ३९.६ ॥  
  
पुष्मौडुपवहाभिश्च स्रवन्तीभिरलङ्कृतः।  
किन्नराचरिताभिश्च दरीभिः सर्वतस्ततः ॥ ३९.७ ॥  
  
यक्षगन्धर्वचरितैरनेकैः कन्दरोदरैः।  
शोभितश्च सुखासेव्यैश्चित्रैर्गहनसङ्कटैः ॥ ३९.८ ॥  
  
नानासत्वगणाकीर्णैः सुपानीयैः सुखाश्रयैः।  
नानापुष्पफलोपेतैः पादपैः समलङ्कृतः ॥ ३९.९ .  
तस्मिन् गुहाश्रयाकीर्णे अनेकोदरकन्दरे।  
क्रीडावनं महेन्द्रस्य सर्वकामगुणैर्युतम् ॥ ३९.१० ॥  
  
तत्र तद्देवराजस्य पारिजातवनं महत्।  
प्रकाशं त्रिषु लोकेषु गीयते श्रुतिनिश्चयात् ॥ ३९.११ ॥  
  
तरुणादित्यसङ्काशै र्महागन्धैर्मनोहरैः।  
पुष्पैर्भाति नगश्रेष्ठः सुदीप्त इव सर्वशः ॥ ३९.१२ ॥  
  
समग्रं योजनशतं तं गन्धमनिलो ववौ।  
पारिजातकपुष्माणां माहेन्द्र वननिर्गतः ॥ ३९.१३ ॥  
  
वैढूर्यनीलैः कमलैः सौवर्णैर्वज्रकेसरैः।  
सर्वगन्धबलोपेतैर्मत्तषट्पदनादितैः ॥ ३९.१४ ॥  
  
व्याकोशौर्विकचैश्चापि शतपत्रैर्मनोहरैः।  
सपङ्कजैर्महा पत्रैर्वाप्यस्तत्र विभूषिताः ॥ ३९.१५ ॥  
  
विरेजुरन्तरम्बुस्थाः सौवर्णमणिभूषिताः।  
परिप्सन्देक्षणा नित्यं मीनयूथाः सहस्रशः ॥ ३९.१६ ॥  
  
कूर्मैश्चानेकसंस्थानैर्हेमरत्नपरिष्कृतैः।  
चञ्चूर्यमाणैः सलिलैर्भाति चित्रं समन्ततः ॥ ३९.१७ ॥  
  
नानावर्णैश्च शखुनैर्नानारत्नतनूरुहैः।  
सुवर्णपुष्पैश्चानेकैर्मणितुण्डैर्द्विजातिभिः ॥ ३९.१८ ॥  
  
वल्गुस्वरैः सदोन्मत्तैः सम्पतद्भिः समन्ततः।  
शुशुभे तद्वनं रम्यं सहस्राक्षस्य धीमतः ॥ ३९.१९ ॥  
  
मत्तभ्रमरसन्नादैर्विहङ्गानाञ्च कूजितैः।  
नित्यमा नन्दितवनं तस्मात् क्रीडावनं महत् ॥ ३९.२० ॥  
  
सुवर्णपार्श्वैश्च नगैर्मणिमुक्तापुरस्कृतैः।  
मणिश्रृङ्गकलापन्नैः पतद्भिश्च समन्ततः ॥ ३९.२१ ॥  
  
शाखामृगैश्च चित्राङ्गैर्नानारत्नतनूरुहैः।  
नानावर्णप्रकारैश्च सत्वैरन्यैः समाकुलम् ॥ ३९.२२ ॥  
  
मुञ्चन्ति पुष्पवर्षञ्च तत्र बाललता द्रुमाः।  
पारिजातकपुष्पाणां मन्दमारुत कम्पिताः ॥ ३९.२३ ॥  
  
शयनासननिर्व्यूहैः स्तीर्णै रत्नविभूषितैः।  
विहारभूमयस्तत्र द्विजाः शक्रवने शुभाः।  
न च शीतो न चाप्युष्णो रविस्तत्र समः सदा ॥ ३९.२४ ॥  
  
नित्यमुन्मादजननो मधुमाधवसम्भवः।  
वाति चाप्यनिलस्तत्र नानापुष्पाधिवासितः।  
नित्यं सङ्गसुखाह्लादी श्रमक्लमविनाशनः ॥ ३९.२५ ॥  
  
तस्मिन्निन्द्रवने शुभ्रे देवदानवपन्नगाः।  
यक्षराक्षसगुह्याश्च गन्धर्वाश्चामितौजसः ॥ ३९.२६ ॥  
  
विद्याधराश्च सिद्धाश्च किन्नराश्च मुदा युताः।  
अथाप्सरोगणाश्चैव नित्यं क्रीडापरायणाः ॥ ३९.२७ ॥  
  
तस्य पर्वतराजस्य पूर्वे पार्श्वे महोचितम्।  
कुमुञ्चं शैलराजानं नैकनिर्झरकन्दरम् ॥ ३९.२८ ॥  
  
तस्य धातुविचित्रेषु कूटेषु बहुविस्तराः।  
अष्टौ पुर्यो ह्युदीर्णाश्च दानवानां महात्मनाम् ॥ ३९.२९ ॥  
  
वज्रके पर्वते चापि अनेकशिखरोदरैः।  
उदीर्णा राक्षसावासा नरनारीसमाकुलाः ॥ ३९.३० ॥  
  
नीलका नाम ते घोरा राक्षसाः कामरूपिणः।  
तत्र तेऽभिरता नित्यं महाबलपराक्रमाः ॥ ३९.३१ ॥  
  
महानीलेऽपि शैलेन्द्रे पुराणि दश पञ्च च।  
हयाननानां विख्याताः किन्नराणां महात्मनाम् ॥ ३९.३२ ॥  
  
देवसेनो महाबाहुर्बलमिन्द्रादयस्तथा।  
तत्र किन्नरराजानो दशपञ्च च गर्विताः ॥ ३९.३३ ॥  
  
सुवर्णपार्श्वाः प्रायेण नानापर्णसमाकुलैः।  
बिलप्रवेशैर्नगरैः शैलेन्द्रः सोऽभ्यलङ्कृतः ॥ ३९.३४ ॥  
  
अतिदारुणा दृष्टिविषा ह्यग्निकोपा दुरासदाः।  
महोरगशतास्तत्र सुवर्णवशवर्तिनः ॥ ३९.३५ ॥  
  
सुनागेऽपि महाशैले दैत्यावासा- सहस्रशः।  
हर्म्यप्रासाद कलिलाः प्रांशुप्राकारतोरणाः ॥ ३९.३६ ॥  
  
वेणुमन्ते महाशैले विद्याधरपुरत्रयम्।  
त्रिंशदद्योजनविस्तीर्णं पञ्चाशद्योजनायतम् ॥ ३९.३७ ॥  
  
उलूको रोमशश्चैव महानेत्रश्च वीर्यवान्।  
विद्याधरवरास्तत्र शक्रतुल्यपराक्रमाः ॥ ३९.३८ ॥  
  
वैकङ्के शैलशिखरे ह्यन्तःकन्दरनिर्झरे।  
महोच्चश्रृङ्गे रुचिरे रत्नधातुविचित्रिते ॥ ३९.३९ ॥  
  
तत्रास्ते गारुडिर्नित्यं उरगारिर्दुरासदः।  
महावायुजवश्चण्डः सुग्रीवो नाम वीर्यवान् ॥ ३९.४० ॥  
  
महाप्रमाणै र्विक्रान्तैर्महाबलपराक्रमैः।  
सशैलो ह्यावृतः सर्वः पक्षिभिः पन्नगारिभिः ॥ ३९.४१ ॥  
  
करञ्जेऽभिरतो नित्यं साक्षाद्भूतपतिः प्रभुः।  
वृषभाङ्को महादेवः शङ्करो योगिनां प्रभुः ॥ ३९.४२ ॥  
  
नानावेषधरैर्भूतैः प्रमथैश्च दुरासदैः।  
करञ्जे सानवः सर्वे ह्यवकीर्णाः समन्ततः ॥ ३९.४३ ॥  
  
वसुधारे वसुमतां वसूनाममितौजसाम्।  
अष्टावायतनान्याहुः पूजितानि महात्मनाम् ॥ ३९.४४ ॥  
  
रत्नधातौ गिरिवरे ऋषीणाञ्च महात्मनाम्।  
सप्ताश्रमाणि पुण्यानि सिद्धावासयुतानि च ॥ ३९.४५ ॥  
  
महाप्रजापतेः स्थानं हेमश्रृङ्गो नगोत्तमे।  
चतुर्वक्त्रस्य देवस्य सर्वभूतनमस्कृतम् ॥ ३०.४६ ॥  
  
गजशैले भगवतो नानाभूतगणावृताः ।  
रुद्राः प्रमुदिता नित्यं सर्वभूतनमस्कृताः ॥ ३९.४७ ॥  
  
सुमेधे धातुचित्राढ्ये शैलेन्द्रे मेघसन्निभे।  
नैकोदरदरीवप्रनिकुञ्जैश्चोपशोभिते ॥ ३९.४८ ॥  
  
आदित्यानां वसूनाञ्च रुद्राणाञ्चामितौजसाम्।  
तत्रायतनविन्यासा रम्याश्चैवाश्विनोरपि ॥ ३९.४९ ॥  
  
स्थानानि सिद्धैर्देवानां स्थापितानि नगोत्तमे।  
तत्र पूजापरा नित्यं यक्ष गन्धर्वकिन्नराः ॥ ३९.५० ॥  
  
गन्धर्वनगरी स्फीता हेमकक्षे नगोत्तमे।  
अशीत्यामरपुर्य्याभा महाप्राकारतोरणा ॥ ३९.५१ ॥  
  
सिद्धा ह्यपत्तना नाम गन्धर्वा युद्ध शालिनः।  
येषामधिपतिर्देवो राजराजः कपिञ्जलः ॥ ३९.५२ ॥  
  
अनले राक्षसावासाः पञ्चकूटेऽपि दानवाः।  
ऊर्जिता देवरिपवो महाबलपराक्रमाः ॥ ३९.५३ ॥  
  
शतश्रृह्गे पुरशतं यक्षाणाममितौजसाम्।  
ताम्राभे काद्रवेयस्य तक्षकस्य पुरोत्तमम् ॥ ३९.५४ ॥  
  
विशाखे पर्वतश्रेष्ठे नैकवप्रदरीशुभे।  
गुहानिरतवासस्य गुहस्यायतनं महत् ॥ ३९.५५ ॥  
  
श्वेतोदरे महाशैले महाभवनमण्डिते।  
पुरं गरुढपुत्रस्य सुनाभस्य महात्मनः ॥ ३९.५६ ॥  
  
पिशाचके गिरिवरे हर्म्यं प्रासाद मण्डितम्।  
यक्षगन्धर्वचरितं कुबेरभवनं महत् ॥ ३०.५७ ॥  
  
हरिकूटे हरिर्देवः सर्वभूतनमस्कृतः।  
प्रभावात्तस्य शैलोऽसौ महानाभः प्रकाशते ॥ ३९.५८ ॥  
  
कुमुदे किन्नरावासा अञ्जने च महोरगाः।  
कृष्णे गन्धर्व्वनगरा महाभवनशालिनः ॥ ३९.५९ ॥  
  
पाण्डुरे चारुशिखरे महाप्राकारतोरणे।  
विद्याधरपुरं तत्र महाभवनमालिनम् ॥ ३९.६० ॥  
  
सहस्रशिखरे शैले दैत्यानामुग्रकर्म्मणाम्।  
पुराणि समुदीर्णानां सहस्रं हेममालिनाम् ॥ ३९.६१ ॥  
  
मुकुटे पन्नगावासा अनेकाः पर्वतोत्तमाः।  
पुष्पके वै मुनिगणा नित्यमेव मुदा युताः ॥ ३९.६२ ॥  
  
वैवस्वतस्य सोमस्य वायोर्नागाधिपस्य च।  
सुपक्षे पर्वतवरे चत्वार्य्यायतनानि च ॥ ३९.६३ ॥  
  
गन्धर्वैः किन्नरैर्यक्षैर्न्नागैर्विद्याधरोत्तमैः।  
सिद्धैर्हि तेषु स्थानेषु नित्यमिष्टः प्रपूज्यते ॥ ३९.६४ ॥  
  
इति श्रीमहा पुराणे वायुप्रोक्ते भुवनविन्यासो नामैकोनचत्वारिंशोऽध्यायः ॥ ३९ ॥