+++
title = "०४३ हनुमता लङ्कादहनचिन्तनम्"
title_english = "043 Hanuma thinks of destroying a sacred sanctuary of demons"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_5/Kanda_5_SK-043-Hanuma_thinks_of_destroying_a_sacred_sanctuary_of_demons.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/5_sundarakANDam/06-vana-nAshaH/043_hanumatA_lankAdahanachintanam.md">
<details><summary><h3>IITK ...{Loading}...</h3></summary>

Hanuman destroys the demons in the palace



#### श्लोकः
##### मूलम्
ततस्स किङ्करान्हत्वा हनुमान्ध्यानमास्थितः।  
वनं भग्नं मया चैत्यप्रासादो न विनाशितः॥5.43.1॥  
तस्मात्प्रासादमप्येवं भीमं विध्वंसयाम्यहं।  
इति सञ्चिन्त्य मनसा हनुमान्दर्शयन्बलम्॥5.43.2॥  
चैत्यप्रासादमाप्लुत्य मेरुशृङ्गमिवोन्नतम्।  
आरुरोह कपिश्रेष्ठो हनुमान्मारुतात्मजः॥5.43.3॥

##### शब्दार्थः
ततः then, सः हनुमान् that Hanuman, किङ्करान् kinkaras, हत्त्वा having slain, ध्यानम् reflected, आस्थितः resumed, मया by me, वनम् garden, भग्नम् destroyed, चैत्यप्रासादः the Chaitya palace, न विनाशितः not ruined, तस्मात् therefore, अद्य now, अहम् I, भीमम् fearsome, प्रासादम् building, एवम् in this way, विध्वंसयामि I will destroy, कपिश्रेष्ठः foremost of vanaras, मारुतात्मजः son of the Windgod, हनुमान् Hanuman, मनसा in his mind, इति thus, सञ्चिन्त्य thinking, बलम् strength, दर्शयन्  showed, मेरुशृङ्गमिव like the peak of mount Meru, उन्नतम् tall, चैत्यप्रासादम् Chaitya palace, उत्ल्पुत्य jumped, आरुरोह climbed

##### आङ्ग्लानुवादः
Having slain the kinkaras, Hanuman stood and reflected, ' I have ruined the garden and not the palatial buildings that are like temples (Chaityas)'. Then Hanuman, son of the Windgod, decided in his mind to show his strength and jumped on to the top of the palatial building that appeared like the peak of mount Meru.



#### श्लोकः
##### मूलम्
आरुह्य गिरिसङ्काशं प्रासादं हरियूथपः।  
बभौ स सुमहातेजाः प्रतिसूर्य इवोदितः॥5.43.4॥

##### शब्दार्थः
हरियूथपः vanara leader, सुमहातेजाः brilliant, सः he, गिरिसङ्काशम् resembling a mountain, प्रासादम् palace, आरुह्य after climbing, उदितः rising, प्रतिसूर्यः इव like another Sun, बभौ  
looked

##### आङ्ग्लानुवादः
The powerful vanara leader climbed the tall, palatial building which resembled a mountain. He looked like another Sun, just risen.



#### श्लोकः
##### मूलम्
संप्रधृष्य च दुर्धर्षं चैत्यप्रासादमुत्तमम्।  
हनुमान्प्रज्वलन्लक्ष्म्या पारियात्रोपमोऽभवत्॥5.43.5॥

##### शब्दार्थः
हनुमान् Hanuman, दुर्धर्षम् indomitable, उत्तमम् fine, चैत्यप्रासादम् palace building, सम्प्रधृष्य च  having surrounded लक्ष्म्या with glory, प्रज्वलन् blazing, पारियात्रोपमः like mountain Pariyatra, अभवत् appeared

##### आङ्ग्लानुवादः
Having destroyed the fine palace building, the indomitable Hanuman was blazing with glory like the mountain Pariyatra. (one of the seven Kula mountains viz., Mahendra, Malaya, Sahya, Shuktiman, Riksha, Vindhya and Pariyatra)



#### श्लोकः
##### मूलम्
स भूत्वा सुमहाकायः प्रभावान्मारुतात्मजः।  
धृष्टमास्फोटयामास लङ्कां शब्देन पूरयन्॥5.43.6॥

##### शब्दार्थः
सः मारुतात्मजः that son of the Wind god, प्रभावात् by his prowess, सुमहाकायः of a huge body, भूत्वा being, शब्देन by the sound, लङ्काम् Lanka, पूरयन् while filling, धृष्टम् roughly, अस्फोटयामास started patting (his arms)

##### आङ्ग्लानुवादः
Hanuman heaved his body  huge  with his prowess and patted his arms loudly filling the city of Lanka with that terrible sound.



#### श्लोकः
##### मूलम्
तस्यास्फोटितशब्देन महता श्रोत्रघातिना।  
पेतुर्विहङ्गमास्तत्र चैत्यपालाश्च मोहिताः॥5.43.7॥

##### शब्दार्थः
तस्य by the, श्रोत्रघातिना by the deafening sound, महता with a loud, अस्फोटितशब्देन with the sound of patting, तत्र there, विहङ्गमाः birds, पेतुः fell down, चैत्यपालाश्च guards of the palace, मोहिताः lost consciousness.

##### आङ्ग्लानुवादः
By the deafening sound caused by the patting, the birds fell down and the guards of the palace lost consciousness.



#### श्लोकः
##### मूलम्
अस्त्रविज्जयतां रामो लक्ष्मणश्च महाबलः।  
राजा जयति सुग्रीवो राघवेणाभिपालितः॥5.43.8॥

##### शब्दार्थः
अस्त्रवित् knowledgeable about all missiles, रामः Rama, जयताम् be victorious, महाबलः matchless warrior, लक्ष्मणश्च Lakshmana also, राघवेण by Rama, अभिपालितः ruled, राजा king, सुग्रीवः Sugriva, जयति be victorious.

##### आङ्ग्लानुवादः
'May Sri Rama, unsurpassed in the use of missiles be victorious May his brother, mighty Lakshmana, a matchless warrior be victorious. May King Sugriva ruled by Rama be victorious.'



#### श्लोकः
##### मूलम्
दासोऽहं कोसलेन्द्रस्य रामस्याक्लिष्टकर्मणः।  
हनुमान्शत्रुसैन्यानां निहन्ता मारुतात्मजः॥5.43.9॥

##### शब्दार्थः
शत्रुसैन्यानाम् of enemy army, निहन्ता killer, मारुतात्मजः son of the Windgod, हनुमान् Hanuman, अहम् I, कोसलेन्द्रस्य king of Kosala's, अक्लिष्टकर्मणः one who can  acomplish any task with ease, रामस्य Rama's, दासः servant.

##### आङ्ग्लानुवादः
'I am the son of the Windgod, destroyer of enemy army. I am a servant of Rama, the king of Kosala who can accomplish any task with ease.



#### श्लोकः
##### मूलम्
न रावणसहस्रं मे युद्धे प्रतिबलं भवेत्।  
शिलाभिस्तु प्रहरतः पादपैश्च सहस्रशः॥5.43.10॥

##### शब्दार्थः
सहस्रशः in a thousand ways, शिलाभिः with rocks, पादपैश्च or even with trees, प्रहरतः hurling, मे to me, युद्धे in war, रावणसहस्रम् a thousand Ravanas, प्रतिबलम् match in might, तु also, न भवेत् not be.

##### आङ्ग्लानुवादः
'Not even a thousand Ravanas can stand my might  in combat as I start assailing them with thousands of  rocks or even trees.



#### श्लोकः
##### मूलम्
अर्दयित्वा पुरीं लङ्कामभिवाद्य च मैथिलीम्।  
समृद्धार्थो गमिष्यामि मिषतां सर्वरक्षसाम्॥5.43.11॥

##### शब्दार्थः
सर्वरक्षसाम् of all ogres, मिषताम् they keep looking, लङ्कां पुरीम् city of Lanka, अर्थयित्वा destroying, मैथिलीम् Mythili, अभिवाद्य च offering obeisance, समृद्धार्थः having accomplished the task, गमिष्यामि return to.

##### आङ्ग्लानुवादः
'I shall return only after accomplishing the destruction of the city of Lanka and offering obeisance to Sita, while all demons keep looking at me'.



#### श्लोकः
##### मूलम्
एवमुक्त्वा विमानस्थश्चैत्यस्थान्हरियूथपः।  
ननाद भीमनिर्ह्रादो रक्षसां जनयन्भयम्॥5.43.12॥

##### शब्दार्थः
हरियूथपः monkey leader, विमानस्थः standing on the vimana, चैत्यस्थान् of the palace, एवम् that way, उक्त्वा having said, भीमनिर्ह्रादः making terrific sound, रक्षसाम् to the ogres, भयम् fear, जनयन् while creating, ननाद roared.

##### आङ्ग्लानुवादः
Having made proclamations that way from the top of the Vimana (palace) the monkey leader roared making terrific sound frightening the ogres.



#### श्लोकः
##### मूलम्
तेन शब्देन महता चैत्यपालाश्शतं ययुः।  
गृहीत्वा विविधानस्त्रान्प्रासान्खङ्गान्परश्वथान्॥5.43.13॥  
विसृजन्तो महाकाया मारुतिं पर्यवारयन्।

##### शब्दार्थः
महता with terrific, तेन शब्देन by that sound, शतम् hundred, चैत्यपालाः guards of the palace, विविधान् many, अस्त्रान् weapons, प्रासान् darts, खङ्गान् swords, परश्वथान् axes, गृहीत्वा after picking, ययुः marked, महाकायाः those of huge bodies, विसृजन्तः hurling, मारुतिम् Maruti, पर्यवारयन् surrounded.

##### आङ्ग्लानुवादः
Hearing the terrific sound, a hundred gigantic guards of the palace set forth, holding different kinds of weapons like darts, swords and axes and hurled at Maruti surrounding him.



#### श्लोकः
##### मूलम्
ते गदाभिर्विचित्राभिः परिघैः काञ्चनाङ्गदैः।  
आजघ्नुर्वानरश्रेष्ठं बाणैश्चादित्यसन्निभैः॥5.43.14॥

##### शब्दार्थः
ते they, विचित्राभिः with astonishing, गदाभिः with maces, काञ्चनाङ्गदैः maces decorated with gold, परिघैः with crowbars, आदित्यसन्निभैः sharp like the Sun's rays, बाणैश्च with arrows, वानरश्रेष्ठम् foremost of vanaras, अजघ्नुः hit.

##### आङ्ग्लानुवादः
Holding astonishing maces decorated with gold, iron crowbars and sharp arrows resembling the rays of the Sun the ogres hit Hanuman, the foremost of vanaras.



#### श्लोकः
##### मूलम्
आवर्त इव गङ्गायास्तोयस्य विपुलो महान्।  
परिक्षिप्य हरिश्रेष्ठं स बभौ रक्षसां गणः॥5.43.15॥

##### शब्दार्थः
सः that, रक्षसां गणः horde of ogres, हरिश्रेष्ठम् best of vanaras, परिक्षिप्य having surrounded, गङ्गायाः of the river Ganga, तोयस्य of the water, महान् huge, विपुलः big, आवर्त इव like a whirlpool, बभौ looked.

##### आङ्ग्लानुवादः
The demons surrounding the great monkey looked like a big whirlpool of the water of the river Ganga.



#### श्लोकः
##### मूलम्
ततो वातात्मजः क्रुद्धो भीम रूपं समास्थितः॥5.43.16॥  
प्रासादस्य महन्तस्य स्तम्बं हेमपरिष्कृतम्।  
उत्पाटयित्वा वेगेन हनुमान्पवनात्मजः॥5.43.17॥  
ततस्तं भ्रामयामास शतधारं महाबलः।

##### शब्दार्थः
ततः then, वातात्मज son of the Windgod, क्रुद्धः infuriated, भीमम् fearsome, रूपम् form, समास्थितः assumed, महान् great, पवनात्मजः son of the Windgod, महाबलः mighty, हनुमान् Hanuman, तस्य प्रासादस्य of that palace, हेमपरिष्कृतम् decked with gold, स्तम्भं pillar, उत्पाटयित्वा uprooted, ततः then, शतधारम् holding a hundred edged, तम् that, वेगेन swiftly, भ्रामयामास whirled round.

##### आङ्ग्लानुवादः
Thereupon the infuriated son of the Windgod, assumed a fearsome form, uprooted a pillar of the palace decked with gold and holding that hundred edged pillar whirled it round swiftly.



#### श्लोकः
##### मूलम्
तत्र चाग्निस्समभवत्प्रासादश्चाप्यदह्यत॥5.43.18॥  
दह्यमानं ततो दृष्ट्वा प्रासादं हरियूथपः।  
स राक्षसशतं हत्त्वा वज्रेणेन्द्र इवासुरान्॥5.43.19॥  
अन्तरिक्षे स्थितश्श्तीमानिदं वचनमब्रवीत्।

##### शब्दार्थः
तत्र thereafter, अग्निः च and fire, समभवत् was created, प्रासादश्च the palace, अपि also, अदह्यत was burnt, ततः then, सः हरियूथपः Hanuman, दृष्ट्वा after seeing, इन्द्रः Indra, वज्रेण with a thunderbolt, असुरानिव like the ogres, राक्षसशतम् a hundred ogres, हत्त्वा having killed, श्रीमान् illustrous, अन्तरिक्षे in the aerial region, स्थितः stood, इदम् this, वचनम् word, अब्रवीत् proclaimed.

##### आङ्ग्लानुवादः
Thereafter fire was generated (through friction) and with if the palace blazed. Hanuman saw the palace burning. He killed a hundred demons there as Indra killed demons with his thunderbolt. (The whirling pillar that generated fire apeared like a thunderbolt) Later he stood in the air and proclaimed thisः



#### श्लोकः
##### मूलम्
मादृशानां सहस्राणि विसृष्टानि महात्मनाम्॥5.43.20॥  
बलिनां वानरेन्द्राणां सुग्रीववशवर्तिनाम्।  
अटन्ति वसुधां कृत्स्नां वयमन्ये च वानराः॥5.43.21॥

##### शब्दार्थः
महात्मनाम् huge, बलिनाम् of mighty, सुग्रीववशवर्तिनाम् of those loyal to Sugriva, मादृशानाम् of  
people like me, वानरेन्द्राणाम् of the best of  vanara leaders, सहस्राणि in thousands, विसृष्टानि are despatched, वयम् we, अन्ये others, वानराश्च and vanaras, कृत्स्नाम् entire, वसुधाम् the earth, अटन्ति we are wandering.

##### आङ्ग्लानुवादः
"Thousands of huge and mighty monkeys, equal to me, loyal to king Sugriva, are coming under the orders and have been recruited from the entire earth. They  are the best among monkeys.



#### श्लोकः
##### मूलम्
दशनागबलाः केचित्केचिद्दशगुणोत्तराः।  
केचिन्नागसहस्रस्य बभूवुस्तुल्यविक्रमाः॥5.43.22॥

##### शब्दार्थः
केचित् some, दशनागबलाः have ten elephants strength, केचित् some, दशगुणोत्तराः ten hundred elephants strength, केचित् some, नागसहस्रस्य thousand elephants strength, तुल्यविक्रमाः equal in power, बभूवुः will be.

##### आङ्ग्लानुवादः
"Of them some have the strength equal to ten elephants, others are ten times stronger, and still others have a thousand elephants' strength.



#### श्लोकः
##### मूलम्
सन्ति चौघबलाः केचित्केचिद्वायुबलोपमाः।  
अप्रमेयबलाश्चान्ये तत्रासन्हरियूथपाः॥5.43.23॥

##### शब्दार्थः
केचित् some, ओघबलाः strong as flood, सन्ति there are, केचित् some, वायुबलोपमाः have the power of wind, तत्र there, अन्ये others, हरियूथपाः leaders of monkeys, अप्रमेयबलाश्च of immeasureable strength, आसन् there are.

##### आङ्ग्लानुवादः
"Some have the strength of flood waters, some are powerful as wind and yet others have strength beyond measure.



#### श्लोकः
##### मूलम्
ईदृग्विधैस्तु हरिभिर्वृतो दन्तनखायुधैः।  
शतैश्शतसहस्रैश्च कोटीभिरयुतैरपि॥5.43.24॥  
आगमिष्यति सुग्रीवः सर्वेषां वो निषूदनः।

##### शब्दार्थः
ईद्दृग्विधैः endowed with such warriors, दन्त अपितु नखायुधैः by those using teeth and nails as weapons, शतैः in hundreds, अयुतैः in ayuta (ten thousand), शतसहस्रैः a hundred thousand, कोटीभिः in crores, हरिभिः with vanaras also, वृतः surrounded, सुग्रीवः Sugriva, सर्वेषाम् of all of them, वः you, निषूदनः killer, आगमिष्यति would come here.

##### आङ्ग्लानुवादः
"Sugriva will come here with hundreds of thousands of crores of vanaras who would be fighting with their teeth and nails as weapons.



#### श्लोकः
##### मूलम्
नेयमस्ति पुरी लङ्का न यूयं न च रावणः।5.43.25॥  
यस्मादिक्ष्वाकुनाथेन बद्धं वैरं महात्मना।

##### शब्दार्थः
यस्मात् since, महात्मना with great self, इक्ष्वाकुनाथेन with the lord of Ikshvaku dynasty, वैरम् enmity, बद्धम् is bound, इयम् this, लङ्कापुरी city of Lanka, नास्ति will not be found, यूयम् even you, न not, रावणः च and Ravana, न also.

##### आङ्ग्लानुवादः
"You have established great enmity with the noble lord of Ikshvaku dynasty. Neither this Lanka will endure nor you, nor even Ravana will be traced.  

#### समाप्तिः
 श्रीमद्रामायणे वाल्मीकीय आदिकाव्ये सुन्दरकाण्डे त्रिचत्वारिशस्सर्गः॥  
Thus ends the fortythird sarga of Sundarakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/5_sundarakANDam/06-vana-nAshaH/043_hanumatA_lankAdahanachintanam.md">
<details><summary><h3>भूषणम् ...{Loading}...</h3></summary>



ततः स किङ्करान् हत्वा हनुमान् स्थानमास्थितः  ॥  ५।४३।१ ॥   

ततः स किङ्करानित्यादि  ॥  ५।४३।१ ॥   

  

वनं भग्नं मया चैत्यप्रसादो न विनाशितः ।  

तस्मात् प्रासादमप्येव भीमं विध्वंसयाम्यहम् ।  

इति स़ञ्चिन्त्य मनसा हनुमान् दर्शयन् बलम्  ॥  ५।४३।२ ॥   

वनमित्यादि । ध्वंसनफलमाह दर्शयन् बलमिति । बलदर्शनार्थमित्यर्थः  ॥ 
५।४३।२ ॥   

  

चैत्यप्रासादमाप्लुत्य मेरुशृङ्गमिवोन्नतम् ।  

आरुरोह हरिश्रेष्ठो हनुमान् मारुतात्मजः  ॥  ५।४३।३ ॥   

आरुह्य गिरिसङ्काशं प्रासादं हरियूथपः ।  

बभौ स सुमहातेजाः प्रतिसूर्य इवोदितः  ॥  ५।४३।४ ॥   

ध्वंसनप्रकारमाह चैत्येति । चैत्यं देवायतनम्, तद्रूपः प्रासादः
चैत्यप्रसादः तम् । आप्लुत्य तोरणाल्लङ्घयित्वा । हरिश्रेष्ठो हनुमान्
मारुतात्मज इत्यस्योत्तश्लोकेनान्वयः । हरियूथपत्वेप्यहरिर्भविष्यतीति
तद्व्यावृत्त्यर्थं हरिश्रेष्ठ इत्युक्तम् । प्रतिसूर्यः द्वितीयसूर्य
इत्यर्थः । अनेन सूर्योदयस्सूचितः  ॥  ५।४३।३४ ॥   

  

संप्रधृष्य च दुर्धर्षं चैत्यप्रासादमुत्तमम् ।  

हनुमान् प्रज्वलन् लक्ष्म्या पारियात्रोपमो ऽभवत्  ॥  ५।४३।५ ॥   

स भूत्वा सुमहाकायः प्रभावान्मारुतात्मजः ।  

धृष्टमास्फोटयामास लङ्कां शब्देन पूरयन्  ॥  ५।४३।६ ॥   

तस्यास्फोटितशब्देन महता श्रोत्रघातिना ।  

पेतुर्विहङ्गमास्तत्र चैत्यपालाश्च मोहिताः  ॥  ५।४३।७ ॥   

अस्त्रविज्जयतां रामो लक्ष्मणश्च महाबलः ।  

राजा जयति सुग्रीवो राघवेणाभिपालितः  ॥  ५।४३।८ ॥   

दासो ऽहं कोसलेन्द्रस्य रामस्याक्लिष्टकर्मणः ।  

हनुमान् शत्रुसैन्यानां निहन्ता मारुतात्मजः  ॥  ५।४३।९ ॥   

न रावणसहस्रं मे युद्धे प्रतिबलं भवेत् ।  

शिलाभिस्तु प्रहरतः पादपैश्च सहस्रशः  ॥  ५।४३।१० ॥   

अर्दयित्वा पुरीं लङ्कामभिवाद्य च मैथिलीम् ।  

समृद्धार्थो गमिष्यामि मिषतां सर्वरक्षसाम्  ॥  ५।४३।११ ॥   

संप्रधृष्येति । संप्रधृष्य आक्रम्य । पारियात्रो नाम कुलपर्वतः  ॥ 
५।४३।५११ ॥   

  

एमुक्त्वा विमानस्थश्चैत्यस्थान् हरियूथपः ।  

ननाद भीमनिर्ह्रादो रक्षसां जनयन् भयम्  ॥ । ५।४३।१२ ॥   

तेन शब्देन महता चैत्यपालाः शतं ययुः ।  

गृहीत्वा विविधानस्त्रान् प्रासान् खड्गान् परश्वधान् ।  

विसृजन्तो महाकाया मारुतिं प्रर्यवारयन्  ॥  ५।४३।१३ ॥   

ते गदाभिर्विचित्राभिः परिघैः काञ्चनाङ्गदैः ।  

आजघ्नुर्वानरश्रेष्ठं बाणैश्चादित्यसन्निभैः  ॥  ५।४३।१४ ॥   

आवर्त इव गङ्गायास्तोयस्य विपुलो महान् ।  

परिक्षिप्य हरिश्रेष्ठं स बभौ रक्षसां गणः  ॥  ५।४३।१५ ॥   

ततो वातात्मजः क्रुद्धो भीमरूपं समास्थितः  ॥  ५।४३।१६ ॥   

चैत्यस्थान् चैत्यपालान्  ॥  ५।४३।१२१६ ॥   

  

प्रासादस्य महान्तस्य स्तम्भं हेमपरिष्कृतम् ।  

उत्पाटयित्वा वेगेन हनुमान् पवनात्मजः ।  

ततस्तं भ्रामयामास शताधारं महाबलः  ॥  ५।४३।१७ ॥   

प्रासादस्येति । पवनात्मजः भ्रामयामासेत्यन्वयः । शतधारं धारा कोटिः ।
वज्रवत् स्थितमित्यर्थः, यद्वा शतधा अरमिति च्छेदः । अरं शीघ्रम्  ॥ 
५।४३।१७ ॥   

  

तत्र चाग्निः समभवत् प्रासादश्चाप्यदह्यत  ॥  ५।४३।१८ ॥   

दह्यमानं ततो दृष्ट्वा प्रासादं हरियूथपः ।  

स राक्षसशतं हत्वा वज्रेणेन्द्र इवासुरान् ।  

अन्तरिक्षे स्थितः श्रीमानिदं वचनमब्रवीत्  ॥  ५।४३।१९ ॥   

तत्रेति । अग्निः समभवत्, भ्रामितस्तम्भैः स्तम्भान्तरसङ्घट्टनादिति भावः
 ॥  ५।४३।१८१९ ॥   

  

मादृशानां सहस्राणि विसृष्टानि महात्मनाम् ।  

बलिनां वानरेन्द्राणां सुग्रीववशवर्तिनाम्  ॥  ५।४३।२० ॥   

अटन्ति वसुधां कृत्स्नां वयमन्ये च वानराः  ॥  ५।४३।२१ ॥   

दशनागबलाः केचित् केचिद्दशगुणोत्तराः ।  

केचिन्नागसहस्रस्य बभूवुस्तुल्यविक्रमाः  ॥  ५।४३।२२ ॥   

राक्षसानामुत्साहभङ्गं कारयितुमाह मादृशानामित्यादि  ॥  ५।४३।२०२२ ॥   

  

सन्ति चौघबलाः केचित् केचिद्वायुबलोपमाः ।  

अप्रमेयबलाश्चान्ये तत्रासन् हरियूथपाः  ॥  ५।४३।२३ ॥   

ईदृग्विधैस्तु हरिभिर्वृतो दन्तनखायुधैः ।  

शतैः शतसहस्रैश्च कोटीभिरयुतैरपि ।  

आगमिष्यति सुग्रीवः सर्वेषां वो निषूदनः  ॥  ५।४३।२४ ॥   

नेयमस्ति पुरी लङ्का न यूयं न च रावणः ।  

यस्मादिक्ष्वाकुनाथेन बद्धं वैरं महात्मना  ॥  ५।४३।२५ ॥   

इत्यार्षे श्रीरामायणे वाल्मीकीये आदिकाव्ये श्रीमत्सुन्दरकाण्डे
त्रिचत्वारिंशः सर्गः  ॥  ५।४३ ॥   

ओघबलाः ओघाख्यसङ्ख्याकबलाः  ॥  ५।४३।२३२५ ॥   

इति श्रीगोविन्दराजविचिते श्रीरामायणभूषणे श्रृङ्गारतिलकाख्याने
सुन्दरकाण्डव्याख्याने त्रिचत्वारिंशः सर्गः  ॥  ५।४३ ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/5_sundarakANDam/06-vana-nAshaH/043_hanumatA_lankAdahanachintanam.md">
<details><summary><h3>शिरोमणी ...{Loading}...</h3></summary>



किंकराभिधराक्षसविध्वंसानन्तरकालिकं हनुमद्वृत्तान्तमाह तत इत्यादिभिः ।
किंकरान् हत्वा ध्यानं विचारमास्थितः । विचाराकारमाह मया वनं भग्नं
चैत्यप्रासादः राक्षसकुलदेवताधिष्ठानीभूतप्रासादविशेषः न विनाशितः तस्मात्
बलं स्वपराक्रमं दर्शयन् सन् इमं प्रासादमपि विध्वंसयामि इति अनेन प्रकारेण
मनसा संचिन्त्य अवर्ततेति शेषः । श्लोकद्वयमेकान्वयि  ॥  ५।४३।१,२  ॥   

  

चैत्येति । हनूमानुत्प्लुत्य मेरुशृङ्गमिवोन्नतं चैत्यप्रासादमारुरोह  ॥ 
५।४३।३  ॥   

  

आरुह्येति । प्रासादमारुह्य उदितः प्रतिसूर्य इव हरियूथपो बभौ  ॥  ५।४३।४
 ॥   

  

समिति । चैत्यप्रासादं संप्रधृष्य पराभवं प्रापय्य लक्ष्म्या
स्वविजयसंपत्त्या प्रज्वलन् हनूमान् पारियात्रोपमकुलाचलसदृशः अभवत्  ॥ 
५।४३।५  ॥   

  

स इति । प्रभावात् स्वमहिमातिशयात् महाकायो भूत्वा शब्देन लङ्कां पूरयन्
सन् धृष्टं यथा भवति तथा आस्फोटयामास चैत्यं प्रासादं विदारयामास  ॥ 
५।४३।६ ॥   

  

तस्येति । श्रोत्रघातिना तस्य प्रासादस्य स्फोटितशब्देन विमोहिता
विहङ्गमाश्चैत्यपालाश्च पेतुः पृथिव्यामिति शेषः  ॥  ५।४३।७  ॥   

  

अस्त्रविदिति । अस्त्रवित् रामादिर्जयताम् इत्याद्येवमुक्त्वा चैत्यस्थः
हनूमान् रक्षसां भयं जनयन् सन् ननाद । श्लोकपञ्चकमेकान्वयि  ॥  ५।४३।८१२
 ॥   

  

तेनेति । तेन शब्देन हेतुना विविधान् अस्त्रादीन् गृहीत्वा विसृजन्तः सन्तः
महाकायाः शतं चैत्यपाला ययुः मारुतिं पर्यवारयँश्च । सार्द्धश्लोक एकान्वयी
 ॥  ५।४३।१३  ॥   

  

ते इति । काञ्चनाङ्गदैः काञ्चनपट्टावृत्तैः परिघैः वानरश्रेष्ठम् आजध्नुः ।
अर्धद्वयमेकान्वयि  ॥  ५।४३।१४  ॥   

  

आवर्त इति । गङ्गायाः तोयस्य महान् आवर्त इव विपुलो रक्षसां गणः
हरिश्रेष्ठं परिक्षिप्य गदादिभिः संताड्य बभौ  ॥  ५।४३।१५  ॥   

  

तत इति । तातो ऽनन्तरं वातात्मजः क्रुद्धो ऽभवदिति शेषः । अर्धं पृथक्  ॥ 
५।४३।१६  ॥   

  

प्रासादस्येति । महान् हनूमान् शतधारं तं प्रसिद्धं प्रासादस्य स्तम्भं
वेगेन उत्पाटयित्वा उत्पाट्य भ्रामयामास । तत्र तस्मिन् अग्निः समभवत् । अत
एव प्रासादो ऽदह्यत । श्लोकद्वयमेकान्वयि  ॥  ५।४३।१७,१८  ॥   

  

दह्यमान इति । स हनूमान् प्रासादं दह्यमानं दृष्ट्वा वज्रेण असुरान् इन्द्र
इव राक्षसशतं हत्वा अन्तरिक्षस्थितः सन् इदमब्रवीत् । सार्द्धश्लोक
एकान्वयी  ॥  ५।४३।१९ ॥   

  

तद्वचनाकारमाह मादृशानामित्यादिभिः । मादृशानां वानरेन्द्राणां सहस्राणि
विसृष्टानि सुग्रीवेण प्रेषितानि सन्तीति शेषः । अत एव अन्ये अस्मद्भिन्नाः
वसुधामटन्ति वयं च अटामः । सार्धश्लोक एकान्वयी  ॥  ५।४३।२०,२१  ॥   

  

दशेति । केचिद्दशनागबलाः सन्तीति शेषः । केचित् नागसहस्रस्य
तुल्यबलविक्रमाः बभूवुः  ॥  ५।४३।२२  ॥   

  

सन्तीति । केचिदोघबलाः ओघसंख्याकगजबलसदृशबलवन्तः सन्ति  ॥  ५।४३।२३  ॥   

  

ईदृगिति । इदृग्विधैः शतादिसंख्याकैः हरिभिः सह वो युष्माकं निषूदनः
सुग्रीवः आगमिष्यति । सार्धश्लोक एकान्वयी  ॥  ५।४३।२४  ॥   

  

नेति । इक्ष्वाकुवीरेण महात्मना यस्येदं वैरं बद्धं प्रवृद्धं तस्य इयं
पुरी लङ्का नास्ति नङ्क्ष्यतीत्यर्थः । यूयं न रावणश्च न ।
अर्धद्वयमेकान्वयि  ॥  ५।४३।२५  ॥   

  

इति श्रीमद्वाल्मीकीयरामायणव्याख्याने रामायणशिरोमणौ सुन्दरकाण्डे
त्रिचत्वारिंशः सर्गः  ॥  ५।४३  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/5_sundarakANDam/06-vana-nAshaH/043_hanumatA_lankAdahanachintanam.md">
<details><summary><h3>तिलकम् ...{Loading}...</h3></summary>



अथ रावणसन्दिष्टसेनान्तरागमनात्पूर्वं तूष्णीं स्थित्वा न
किञ्चित्प्रयोजनमिति विचार्य प्रासादभङ्गादि चिकीर्षति-- तत इति । ध्यानं
विचारः । चैत्यप्रासादो रक्षःकुलदेवताप्रासादः  ॥  ५।४३।१  ॥   

  

एवं प्रमदवनवत्  ॥  ५।४३।२  ॥   

  

प्रासादमुत्प्लुत्यारुरोह  ॥  ५।४३।३,४  ॥   

  

संप्रधृष्य भङ्क्त्वा । पारियात्रः पर्वतविशेषः । औन्नत्यं साधारणो धर्मः
 ॥  ५।४३।५  ॥   

  

धृष्टं निर्भयम्  ॥  ५।४३।६  ॥   

  

विहङ्गाश्चैत्यपालाश्च मोहिताः पेतुः  ॥  ५।४३।७१२  ॥   

  

शतं ययुः । अनेके इत्यर्थः  ॥  ५।४३।१३१५  ॥   

  

परिक्षिप्येत्यंशे तोयस्यावर्त इवेति दृष्टान्तः  ॥  ५।४३।१६  ॥   

  

महान्मारुतात्मज इत्यन्वयः  ॥  ५।४३।१७  ॥   

  

उत्पाटयित्वा तं शतधारं स्तम्भं भ्रामयामास । तत्र च भ्राम्यमाणे
स्तम्भान्तरेण घट्टनवशादग्निः समभवत्तेन प्रासादश्चाप्यदह्यत  ॥  ५।४३।१८
 ॥   

  

ततः स राक्षसशतं हत्वा दह्यमानं प्रासादं दृष्ट्वा चान्तरिक्षे स्थित इदं
वचो ऽब्रवीत्  ॥  ५।४३।१९,२०  ॥   

  

एतदुक्तिप्रयोजनं च राक्षसहृदयपीडा  ॥  ५।४३।२१,२२  ॥   

  

ओघबला ओघसङ्ख्यातगजबलाः  ॥  ५।४३।२३२५  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
सुन्दरकाण्डे त्रिचत्वारिंशः सर्गः  ॥  ५।४३  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/5_sundarakANDam/06-vana-nAshaH/043_hanumatA_lankAdahanachintanam.md">
<details><summary><h3>द्राविडपाठः ...{Loading}...</h3></summary>



  
ततः स किङ्करान् हत्वा हनुमान् स्थानमास्थितः ॥ 5.43.1 ॥   
तस्मात् प्रासादमप्येव भीमं विध्वंसयाम्यहम्।  
इति सञ्चिन्त्य मनसा हनुमान् दर्शयन् बलम् ॥ 5.43.2 ॥   
चैत्यप्रासादमाप्लुत्य मेरुशृङ्गमिवोन्नतम्।  
आरुरोह हरिश्रेष्ठो हनुमान् मारुतात्मजः ॥ 5.43.3 ॥   
आरुह्य गिरिसङ्काशं प्रासादं हरियूथपः।  
बभौ स सुमहातेजाः प्रतिसूर्य इवोदितः ॥ 5.43.4 ॥   
सम्प्रधृष्य च दुर्धर्षं चैत्यप्रासादमुत्तमम्।  
हनुमान् प्रज्वलन् लक्ष्म्या पारियात्रोपमोऽभवत् ॥ 5.43.5 ॥   
स भूत्वा सुमहाकायः प्रभावान्मारुतात्मजः।  
धृष्टमास्फोटयामास लङ्कां शब्देन पूरयन् ॥ 5.43.6 ॥   
तस्यास्फोटितशब्देन महता श्रोत्रघातिना।  
पेतुर्विहङ्गमास्तत्र चैत्यपालाश्च मोहिताः ॥ 5.43.7 ॥   
अस्त्रविज्जयतां रामो लक्ष्मणश्च महाबलः।  
राजा जयति सुग्रीवो राघवेणाभिपालितः ॥ 5.43.8 ॥   
दासोऽहं कोसलेन्द्रस्य रामस्याक्लिष्टकर्मणः।  
हनुमान् शत्रुसैन्यानां निहन्ता मारुतात्मजः ॥ 5.43.9 ॥   
न रावणसहस्रं मे युद्धे प्रतिबलं भवेत्।  
शिलाभिस्तु प्रहरतः पादपैश्च सहस्रशः ॥ 5.43.10 ॥   
अर्दयित्वा पुरीं लङ्कामभिवाद्य च मैथिलीम्।  
समृद्धार्थो गमिष्यामि मिषतां सर्वरक्षसाम् ॥ 5.43.11 ॥   
एमुक्त्वा विमानस्थश्चैत्यस्थान् हरियूथपः।  
ननाद भीमनिर्ह्रादो रक्षसां जनयन् भयम् ॥ 5.43.12 ॥   
गृहीत्वा विविधानस्त्रान् प्रासान् खड्गान् परश्वधान्।  
विसृजन्तो महाकाया मारुतिं प्रर्यवारयन् ॥ 5.43.13 ॥   
ते गदाभिर्विचित्राभिः परिघैः काञ्चनाङ्गदैः।  
आजघ्नुर्वानरश्रेष्ठं बाणैश्चादित्यसन्निभैः ॥ 5.43.14 ॥   
आवर्त इव गङ्गायास्तोयस्य विपुलो महान्।  
परिक्षिप्य हरिश्रेष्ठं स बभौ रक्षसां गणः ॥ 5.43.15 ॥   
ततो वातात्मजः क्रुद्धो भीमरूपं समास्थितः ॥ 5.43.16 ॥   
उत्पाटयित्वा वेगेन हनुमान् पवनात्मजः।  
ततस्तं भ्रामयामास शताधारं महाबलः ॥ 5.43.17 ॥   
तत्र चाग्निः समभवत् प्रासादश्चाप्यदह्यत ॥ 5.43.18 ॥   
स राक्षसशतं हत्वा वज्रेणेन्द्र इवासुरान्।  
अन्तरिक्षे स्थितः श्रीमानिदं वचनमब्रवीत् ॥ 5.43.19 ॥   
मादृशानां सहस्राणि विसृष्टानि महात्मनाम्।  
बलिनां वानरेन्द्राणां सुग्रीववशवर्तिनाम् ॥ 5.43.20 ॥   
अटन्ति वसुधां कृत्स्नां वयमन्ये च वानराः ॥ 5.43.21 ॥   
दशनागबलाः केचित् केचिद्दशगुणोत्तराः।  
केचिन्नागसहस्रस्य बभूवुस्तुल्यविक्रमाः ॥ 5.43.22 ॥   
सन्ति चौघबलाः केचित् केचिद्वायुबलोपमाः।  
अप्रमेयबलाश्चान्ये तत्रासन् हरियूथपाः ॥ 5.43.23 ॥   
शतैः शतसहस्रैश्च कोटीभिरयुतैरपि।  
आगमिष्यति सुग्रीवः सर्वेषां वो निषूदनः ॥ 5.43.24 ॥   
नेयमस्ति पुरी लङ्का न यूयं न च रावणः।  
यस्मादिक्ष्वाकुनाथेन बद्धं वैरं महात्मना ॥ 5.43.25 ॥   

</details>
</div>
