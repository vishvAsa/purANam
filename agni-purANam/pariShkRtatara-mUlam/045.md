---
title: ०४५

---
भगवानुवाच  
पिण्डिकालक्षणं वक्ष्ये दैर्घ्यैण प्रतिमासमा।  
उच्छायं प्रतिमार्द्धन्तु चतुः षष्टिपुटां च ताम् ॥ १ ॥  
  
त्यक्त्वा पङ्‌क्तिद्वयं चाधस्तदूद्‌र्ध्वं यत्तु कोष्ठकम्।  
समन्तादुभयोः पार्श्वे अन्तस्थं परिमार्जयेत् ॥ २ ॥  
  
ऊद्‌र्ध्वं पङ्‌क्तिद्वयं त्यक्त्वा अधस्ताद् यत्तु कोष्ठकम्।  
अन्तः सम्मार्जयेत् यत्नात् पार्श्वयोरुभयोः समम् ॥ ३ ॥  
  
तयोर्मध्यगतौ तत्र चतुष्कौ मार्जयेत्ततः।  
चतुर्द्धा भाजयित्वा तु ऊद्‌र्ध्वपङ्‌क्तिद्वयं बुधः ॥ ४ ॥  
  
मेखला भागमात्रा स्यात् खातं तस्यार्द्धमानतः।  
भागं भागं परित्यज्य पार्श्वयोरुभयोः समम् ॥ ५ ॥  
  
दत्त्वा चैकं पदं बाह्ये प्रमाणं कारयेद् बुधः।  
त्रिभागेण च बागस्याग्रे स्यात्तोयविनिर्गमः ॥ ६ ॥  
  
नानाप्रकारभेदेन भद्रेयं पिण्डिका शुभा।  
अष्टताला तु कर्त्तव्या देवी लक्ष्मीस्तथा स्त्रियः ॥ ७ ॥  
  
भ्रुवौ यवाधिके कार्य्ये यवहीना तु नासिका।  
गोलकेनाधिकं वक्त्रमूद्‌र्ध्वं तिर्य्यग्विवर्जितम् ॥ ८ ॥  
  
आयते नयने कार्य्यं त्रिभागोनैर्यवैस्त्रिभिः।  
तदर्द्धेन तु वैपुल्यं नेत्रयोः परिकल्पयेत् ॥ ९ ॥  
  
कर्णपाशोऽधिकः कार्य्यः सृक्कणीसमसूत्रतः।  
नम्रं कलाविहीनन्तु कुर्य्यादंशद्वयं तथा ॥ १० ॥  
  
ग्रीवा सार्द्धकला कार्य्या तद्विस्तारोपशोभिता।  
नेत्रं विना तु विस्तारौ ऊरू जानू च पिण्डिका ॥ ११ ॥  
  
अङ्‌घ्निपृष्ठौ स्फिचौ कट्यां यथायोगं प्रकल्पयेत्।  
सप्तांशोनास्तथाङ्गुल्यो दीर्घं विष्कम्भनाहतम् ॥ १२ ॥  
  
नेत्रैकवर्जितायामा जङ्घोरू च तथा कटिः।  
मध्यपार्श्वं च तद्‌वृत्तं घनं पीनं कुचद्वयम् ॥ १३ ॥  
  
तालमात्रौ स्तनौ कार्य्यौ कटिः सार्द्धकलाधिका।  
लक्ष्म शेषं पुरावत्स्यात् दक्षिणे चाम्बुजं करे ॥ १४ ॥  
  
वामे विल्वं स्वियौ पार्श्वे शुभे चामरहस्तके।  
दीर्घघोणस्तुगरुडश्चक्राङ्गाद्यानथो वदे ॥ १५ ॥  
  
इत्यादिमहापुराणे आग्नेये पिण्डिकालक्ष्मादिलक्षणं नाम पञ्चचत्वारिंशोऽध्यायः।