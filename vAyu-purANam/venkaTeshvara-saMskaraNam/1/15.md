---
title: ०१५

---
॥ वायुरुवाच ॥  
चतुर्द्दशविधं ह्येतद्बुद्ध्वा संसारमण्डलम्।  
तथा समारभेत् कर्म्म संसारभयपीडितः ॥ १५.१ ॥  
  
ततः स्मरति संसारचक्रेण परिवर्त्तितः।  
तस्मात्तु सततं युक्तो ध्यानतत्परयुञ्जकः।  
तथा समारभेद्योगं यथात्मानं स पश्यति ॥ १५.२ ॥  
  
एष आद्यः परं ज्योतिरेष सेतुरनुत्तमः।  
विवृद्धो ह्येष भूतानां न सम्भेदश्च शाश्वतः ॥ १५.३ ॥  
  
तदेनं सेतुमात्मानं अग्निं वै विश्वतोमुखम्।  
हृदिस्थं सर्वभूतानामुपासीत विधानवित् ॥ १५.४ ॥  
  
हुत्वाष्टावाहुतीः सम्यक् शुचिस्तद्गतमानसः।  
वैश्वानरं हृदिस्थन्तु यथावदनुपूर्वशः।  
अपः पूर्व सकृत् प्राश्य तुष्णीं भूत्वा उपासते ॥ १५.५ ॥  
  
प्राणायेति ततस्तस्य प्रथमा ह्याहुतिः स्मृता।  
अपानाय द्वितीया तु समानायेति चापरा ॥ १५.६ ॥  
  
उदानाय चतुर्थीति व्यानायेति च पञ्चमी।  
स्वाहा कारैः परं हुत्वा शेषं भुञ्जीत कामतः।  
अपः पुनः सकृत् प्राश्य त्र्याचम्य हृदयं स्पृशेत् ॥ १५.७ ॥  
  
ॐप्राणानां ग्रन्थिरस्यात्मा रुद्रो ह्यात्मा विशान्तकः।  
स रुद्रो ह्यात्मनः प्राणा एवमाप्याययेत् स्वयम् ॥ १५.८ ॥  
  
त्वं देवानामपि ज्येष्ठ उग्रस्त्वं चतुरो वृषा ।  
मृत्युघ्नोऽसि त्वमस्मभ्यं भद्रमेतद्धुतं हविः ॥ १५.९ ॥  
  
एवं हृदयमालभ्य पादाङ्गुष्ठे तु दक्षिणे।  
विश्राव्य दक्षिणं पाणिं नाभिं वै पाणिना स्पृशेत् ।  
ततः पुनरुपस्पृश्‌य चात्मानमभिसंस्पृशेत् ॥ १५.१० ॥  
  
अक्षिणी नासिका श्रोत्रे हृदयं शिर एव च।  
द्वावात्मानावुभावेतौ प्राणापानावुदाहृतौ ॥ १५.११ ॥  
  
तयोः प्राणोऽन्तरात्मास्य बाह्योऽपानोऽत उच्यते।  
अन्नं प्राणस्तथापानं मृत्युर्ज्जीवितमेव च ॥ १५.१२ ॥  
  
अन्नं ब्रह्म च विज्ञेयं प्रजानां प्रसवस्तथा।  
अन्नाद्भूतानि जायन्ते स्थितिरन्नेन चेष्यते।  
वर्द्धन्ते तेन भूतानि तस्मादन्नन्तदुच्यते ॥ १५.१३ ॥  
  
तदेवाग्नौ हुतं ह्यन्नं भुञ्जते देवदानवाः।  
गन्धर्वयक्षरक्षांसि पिशाचाश्चान्नमेव हि ॥ १५.१४ ॥  
  
इति श्रीमहापुराणे वायु प्रोक्ते पाशुपतयोगो नाम पञ्चदशोऽध्यायः ॥ १५ ॥