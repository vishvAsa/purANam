---
title: ०८१

---
॥ एकाशीतितमोऽध्यायः ॥  
॥और्व्व उवाच॥  
कमारूपे महापीठे स्नात्वा पीत्वा च देवताः।  
पूजयित्वा च विपुला लोकाः स्वर्गं पुरा ययुः॥ ८१.१ ॥  
  
केचिद् भेजुश्च निर्वाणं केचिद् यान्ति स्म शम्भुताम्।  
न यमस्तान् वारयितुं नेतुं च निजमन्दिरम्॥ ८१.२ ॥  
  
क्षमोऽभून्नरशार्दूल शिवायाजातसाध्वसः।  
यमदूतं तत्र यान्तं बाधन्ते शङ्करा गणाः॥ ८१.३ ॥  
  
न तद्भिया तत्र यान्ति यमदूताः प्रचोदिताः।  
तथा दृष्ट्वाथ शमनः स्वक्रियापरिवर्जितः॥ ८१.४ ॥  
  
विधातारं समासाद्य वचनं चेदमब्रवीत्।  
विधातः कामरूपेऽस्मिन् स्नात्वा पीत्वा च मानवः॥ ८१.५ ॥  
  
कामाख्यागणतां याति तथा शभ्भुगणेशताम्।  
तत्र मे नाधिकारोऽस्ति न तान् वारयितुं क्षमः॥ ८१.६ ॥  
  
विधत्स्वात्रोचितां नीतिं युज्यते यदि गोचरे।  
तस्य तद्वचनं श्रुत्वा ब्रह्मा लोकपितामहः॥ ८१.७ ॥  
  
जगाम विष्णुभवनं सहैव समवर्तिना।  
तमासाद्य तथा प्राह विष्णुंवै यमभाषितम्॥ ८१.८ ॥  
  
यथावत् सर्वलोकेशः स च तद्वाक्यमग्रहीत्।  
सह ब्रह्मयमाभ्यां तु विष्णुः शम्भुं ययौ ततः।  
सत्कृतस्ततेन पृष्टश्च प्राहेदं यमभाषितम्॥ ८१.९ ॥  
  
॥श्रीभगवानुवाच॥  
सर्वदेवैः सर्वतीर्थैः सर्वक्षेत्रैस्तथैव च।  
एतद् व्याप्तङ्कामरूपं नातोऽन्यद् विद्यते परम्॥ ८१.१० ॥  
  
इदं पीठं समासाद्य देवत्वं यान्ति मानवाः।  
अमृतत्वं गणत्वं च तत्र शक्तो यमो नहि॥ ८१.११ ॥  
  
तथा कुरु महादेव यथा तत्र क्षमो यमः।  
यमो निरस्तो यत्रास्ति मर्यादा न प्रदृश्यते॥ ८१.१२ ॥  
  
॥और्व्व उवाच॥  
एतद् विष्णुवचः श्रुत्वाः विधिना सहितस्य तु।  
अङ्गीचकार हृदये तद्वचः साध्यसाधने॥ ८१.१३ ॥  
  
विसृज्य तान् ब्रह्मविष्णुयमान् वृषभवाहनः।  
आदाय स्वगणान् सर्वान् कामरूपान्तरं यमौ॥ ८१.१४ ॥  
  
उग्रतारां ततो देवीं गणं च प्राह शङ्करः।  
उत्सारयन्तु सकलान्निमाँल्लोकान् गणा द्रुतम्॥ ८१.१५ ॥  
  
उग्रतारे महादेवि त्वं चाप्युत्सारय द्रुतम्।  
ततो गणाः कामरूपाद्देवी चाप्यपराजिता॥ ८१.१६ ॥  
  
लोकानुत्सारयामासुः पीठं कर्तुं हरस्यकम्।  
उत्सार्यमाणे लोके तु चतुर्वर्णद्विजातिषु॥ ८१.१७ ॥  
  
सन्ध्याचलगतो विप्रो वसिष्ठः कुपितो मुनिः।  
सोऽप्युग्रतारया देव्या उत्सारयितुमीशया॥ ८१.१८ ॥  
  
गणैः सह धृतः प्राह शापं कुर्वन् सुदारुणम्।  
यस्मादहं धृतो वामे त्वयोत्सारयितुं मुनिः॥ ८१.१९ ॥  
  
तस्मात् त्वं वाम्यभावेन पूज्या भव समन्त्रिका।  
भ्रमन्ति म्लेच्छवद् यस्माद् गणानां मन्दबुद्धयः॥ ८१.२० ॥  
  
भवन्तु म्लेच्छास्तस्माद् वै भवन्तः कामरूपके।  
महादेवोऽपि यस्मान्मां निःसारयितुमुद्यतः॥ ८१.२१ ॥  
  
तपोधनं मुनिं दान्तं म्लेच्छवद् वेदपारगम्।  
तस्माद् म्लेच्छप्रियो भूयाच्छङ्करश्चास्थिभस्मधृक्॥ ८१.२२ ॥  
  
एतत् तु कामरूपाख्यं म्लेच्छैर्गुप्तं मदत्वरम्।  
स्वयं विष्णुर्न चायाति यावत् स्थानमिदं पुनः॥ ८१.२३ ॥  
  
विरलाश्चागमाः सन्तु य एतत्प्रतिपादकाः।  
विरलं यस्तु जानाति कामरूपागमं बुधः॥ ८१.२४ ॥  
  
स एव प्राप्ते कालेऽपि सम्पूर्णं फलभाप्स्यति।  
एवमुक्त्वा वसिष्ठस्तु तत्रैवान्तरधीयत॥ ८१.२५ ॥  
  
ते गणा म्लेच्छतां याताः कामरूपे सुरालये।  
वामाऽभूद्रुग्रतारापि शम्भुर्म्लेच्छरतोऽभवत्॥ ८१.२६ ॥  
  
आगमा विरलाश्चासन् ये च मत्प्रतिपादकाः।  
वेदमन्त्रविहीनं तु चतुर्वर्णविवर्जितम्॥ ८१.२७ ॥  
  
कामरूपं क्षणाज्जातं यद् यमेनानुसाश्तिम्।  
आगतेऽपि हरौ मुक्ते शापात् पीठे फलप्रदे॥ ८१.२८ ॥  
  
यथा न सम्यक् स्थास्यन्ति तत्पीठे देवमानुषाः।  
गुप्तये सर्वकुण्डानां ब्रह्मोपायं तथाऽकरोत्॥ ८१.२९ ॥  
  
अपुनर्भवकुण्डस्य सोमकुण्डस्य चोभयोः।  
ब्रह्मोर्वशीकुण्डस्य नदीनामपि भूरिशः॥ ८१.३० ॥  
  
नदीनां पूर्वमुक्तानामनुक्तानां च गुप्तये।  
सर्वस्यैकफलज्ञाने ब्रह्मोपायं तथाऽकरोत्॥ ८१.३१ ॥  
  
अमोघायां शान्तनोस्तु भार्यायां तनयं स्वकम्।  
जलरूपं समुत्पाद्य जामदग्न्येन धीमता॥ ८१.३२ ॥  
  
अवतारयदव्यग्रं प्लवयन् कामरूपकम्।  
स तु ब्रह्मसुतो धीरः प्लावयन् कुण्डसञ्चयान्॥ ८१.३३ ॥  
  
आच्छाद्य सर्वतीर्थानि भुवि गुप्तानि चाकरोत्।  
लौहित्यमात्रं ये केचिज्जानन्ति तत्र वै नराः॥ ८१.३४ ॥  
  
ते लौहित्यस्नानफलं प्राप्नुवन्ति सुनिश्चितम्।  
न जानन्ति च कुण्डानि नापि तीर्थानि चान्यतः॥ ८१.३५ ॥  
  
वसिष्ठशापादेतत् तु प्रवृत्तं तीर्थगोपनम्।  
यः कश्चित् तत्र जानाति तीर्थानां च विशेषताम्॥ ८१.३६ ॥  
  
समवाप्नोति तत् स्नानफलं सम्यग् नरोत्तम।  
सर्वा नदीः समाप्लाव्य सर्वतीर्थानि सर्वतः।  
लौहित्यो ब्रह्मणः पुत्रो याति दक्षिणसागरम्॥ ८१.३७ ॥  
  
एवं ते कथितं राजन् कामरूपस्य कीर्तनम्।  
यदन्यद्रोचते तुभ्यं तत् पृच्छ निगदामि ते॥ ८१.३८ ॥  
  
॥ इति श्रीकालिकापुराणे एकाशीतितमोऽध्यायः॥ ८१ ॥