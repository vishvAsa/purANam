---
title: ३५७

---
कुमार उवाच  
उणादयोऽभिधास्यन्ते प्रत्यया धातुतः परे ।  
उणि कारुश्च शिल्पी स्यात् जायुर्म्मायुश्च पित्तकं ॥ ३५७.१ ॥  
  
गोमायुर्वायुर्वेदेषु बहुलं स्युरुणादयः ।  
आयुः स्वादुश्च हेत्वाद्याः किंशारुर्धान्यशूककः ॥ ३५७.२ ॥  
  
कृकवाकुः कुक्कुटः स्याद् गुरुर्भर्त्ता मरुस्तथा ।  
शयुश्चाजगरो ज्ञेयः स हरायुधमुच्यते ॥ ३५७.३ ॥  
  
स्वरुद्‌र्वज्रं त्रपुरुसि समसारं फल्गुरीरितं ।  
गृध्रश्च क्रनि किरचि मन्दिरं तिमिरं तमः ॥ ३५७.४ ॥  
  
इलचि सलिलं वारि कल्याणं भण्डिलं स्मृतं ।  
बुवो विद्वान् क्कसौ स्याच्च शिविरं गुप्तसंस्थितिः ॥ ३५७.५ ॥  
  
ओतुर्विडालश्च तुनि अभिधानादुगादयः ।  
कर्णः कामी च गृहभूर्वास्तुर्जैवातृकः स्मृतः ॥ ३५७.६ ॥  
  
अनड्‌वान् वहतेर्विनि स्याज्जातौ जीवार्णवौषधं ।  
नौ वह्निरिननि हरिणः मृगः कामी च भाजनम्१ ॥ ३५७.७ ॥  
  
कम्बोजो भाजनम्भाण्डं सरण्डश्च चतुष्पदः ।  
तरुरेरण्डः सङ्घातो वरूडः साम निर्भरं ॥ ३५७.८ ॥  
  
स्फारं प्रभूतं स्यान्नान्तप्रत्यये चीरवल्कलं ।  
कातरो भीरुरुग्रस्तु प्रचण्डो जवसं तृणं ॥ ३५७.९ ॥  
  
जगच्चैव तु भूर्लोको कृशानुर्ज्योतिरर्क्ककः ।  
वर्व्वरः कुटिलो धूर्त्तश्चत्वरञ्च चतुष्पथं ॥ ३५७.१० ॥  
  
चीवरं भिक्षुप्रावृत्तिरादित्यो मित्र ईरितः ।  
पुत्रः सूनुः पिता तातः पृदाकुर्य्याघ्रवृश्चिके ॥  
  
गर्त्तेऽवटोऽथ भरतो नटोऽपरेप्युणादयः ॥ ३५७.११ ॥  
  
इत्यादिमहापुराणे आग्नेये व्याकरणे उणादिसिद्धरूपं नाम सप्तपञ्चाशदधिकत्रिशततमोऽध्यायः॥