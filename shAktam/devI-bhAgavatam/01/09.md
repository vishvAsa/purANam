+++
title = "०९"

+++
सूत उवाच  
यदा विनिर्गता निद्रा देहात्तस्य जगद्‌गुरोः ।  
नेत्रास्यनासिकाबाहुहृदयेभ्यस्तथोरसः ॥ १ ॥  
निःसृत्य गगने तस्थौ तामसी शक्तिरुत्तमा ।  
उदतिष्ठज्जगन्नाथो जृम्भमाणः पुनः पुनः ॥ २ ॥  
तदापश्यत् स्थितं तत्र भयत्रस्तं प्रजापतिम् ।  
उवाच च महातेजा मेघगम्भीरया गिरा ॥ ३ ॥  
विष्णुरुवाच  
किमागतोऽसि भगवंस्तपस्त्यक्त्वात्र पद्मज ।  
कस्माच्चिन्तातुरोऽसि त्वं भयाकुलितमानसः ॥ ४ ॥  
ब्रह्मोवाच  
त्वत्कर्णमलजौ देव दैत्यौ च मधुकैटभौ ।  
हन्तुं मां समुपायातौ घोररूपौ महाबलौ ॥ ५ ॥  
भयात्तयोः समायातस्त्वत्समीपं जगत्पते ।  
त्राहि मां वासुदेवाद्य भयत्रस्तं विचेतनम् ॥ ६ ॥  
विष्णुरुवाच  
तिष्ठाद्य निर्भयो जातस्तौ हनिष्याम्यहं किल ।  
युद्धायाजग्मतुर्मूढौ मत्समीपं गतायुषौ ॥ ७ ॥  
सूत उवाच  
एवं वदति देवेशे दानवौ तौ महाबलौ ।  
विचिन्वानावजं चोभौ सम्प्राप्तौ मदगर्वितौ ॥ ८ ॥  
निराधारौ जले तत्र संस्थितौ विगतज्वरौ ।  
तावूचतुर्मदोन्मत्तौ ब्रह्माणं मुनिसत्तमाः ॥ ९ ॥  
पलायित्वा समायातः सन्निधावस्य किं ततः ।  
युद्धं कुरु हनिष्यावः पश्यतोऽस्यैव सन्निधौ ॥ १० ॥  
पश्चादेनं हनिष्यावः सर्पभोगोपरिस्थितम् ।  
त्वमद्य कुरु सङ्ग्रामं दासोऽस्मीति च वा वद ॥ ११ ॥  
सूत उवाच  
तच्छ्रुत्वा वचनं विष्णुस्तावुवाच जनार्दनः ।  
कुरुतं समरं कामं मया दानवपुङ्गवौ ॥ १२ ॥  
हरिष्यामि मदं चाहं युवयोर्मत्तयोः किल ।  
आगच्छतं महाभागौ श्रद्धा चेद्वां महाबलौ ॥ १३ ॥  
सूत उवाच  
श्रुत्वा तद्वचनं चोभौ क्रोधव्याकुललोचनौ ।  
निराधारौ जलस्थौ च युद्धोद्युक्तौ बभूवतुः ॥ १४ ॥  
मधुश्च कुपितस्तत्र हरिणा सह संयुगम् ।  
कर्तुं प्रचलितस्तूर्णं कैटभस्तु तथा स्थितः ॥ १५ ॥  
बाहुयुद्धं तयोरासीन्मल्लयोरिव मत्तयोः ।  
श्रान्ते मधौ कैटभस्तु सङ्ग्राममकरोत्तदा ॥ १६ ॥  
पुनर्मधुः कैटभश्च युयुधाते पुनः पुनः ।  
बाहुयुद्धेन रागान्धौ विष्णुना प्रभविष्णुना ॥ १७ ॥  
प्रेक्षकस्तु तदा ब्रह्मा देवी चैवान्तरिक्षगा ।  
न मम्लतुस्तदा तौ तु विष्णुस्तु ग्लानिमाप्तवान् ॥ १८ ॥  
पञ्चवर्षसहस्राणि यदा जातानि युद्ध्यता ।  
हरिणा चिन्तितं तत्र कारणं मरणे तयोः ॥ १९ ॥  
पञ्चवर्षसहस्राणि मया युद्धं कृतं किल ।  
न श्रान्तौ दानवौ घोरौ श्रान्तोऽहं चैतदद्‌भुतम् ॥ २० ॥  
क्व गतं मे बलं शौर्यं कस्माच्चेमावनामयौ ।  
किमत्र कारणं चिन्त्यं विचार्य मनसा त्विह ॥ २१ ॥  
इति चिन्तापरं दृष्ट्वा हरिं हर्षपरावुभौ ।  
ऊचतुस्तौ मदोन्मत्तौ मेघमम्भीरनिःस्वनौ ॥ २२ ॥  
तव नोचेद्‌बलं विष्णो यदि श्रान्तोऽसि युद्धतः ।  
ब्रूहि दासोऽस्मि वां नूनं कृत्वा शिरसि चाञ्जलिम् ॥ २३ ॥  
न चेद्युद्धं कुरुष्वाद्य समर्थोऽसि महामते ।  
हत्वा त्वां निहनिष्यावः पुरुषं च चतुर्मुखम् ॥ २४ ॥  
सूत उवाच  
श्रुत्वा तद्‌भाषितं विष्णुस्तयोस्तस्मिन्महोदधौ ।  
उवाच वचनं श्लक्ष्णं सामपूर्वं महामनाः ॥ २५ ॥  
हरिरुवाच  
श्रान्ते भीते त्यक्तशस्त्रे पतिते बालके तथा ।  
प्रहरन्ति न वीरास्ते धर्म एष सनातनः ॥ २६ ॥  
पञ्चवर्षसहस्राणि कृतं युद्धं मया त्विह ।  
एकोऽहं भ्रातरौ वां च बलिनौ सदृशौ तथा ॥ २७ ॥  
कृतं विश्रमणं मध्ये युवाभ्यां च पुनः पुनः ।  
तथा विश्रमणं कृत्वा युध्येऽहं नात्र संशयः ॥ २८ ॥  
तिष्ठतं हि युवां तावद्‌बलवन्तौ मदोत्कटौ ।  
विश्रम्याहं करिष्यामि युद्धं वा न्यायमार्गतः ॥ २९ ॥  
सूत उवाच  
इति श्रुत्वा वचस्तस्य विश्रब्धौ दानवोत्तमौ ।  
संस्थितौ दूरतस्तत्र सङ्ग्रामे कृतनिश्चयौ ॥ ३० ॥  
अतिदूरे च तौ दृष्ट्वा वासुदेवश्चतुर्भुजः ।  
दध्यौ च मनसा तत्र कारणं मरणे तयोः ॥ ३१ ॥  
चिन्तनाज्ज्ञानमुत्पन्नं देवीदत्तवरावुभौ ।  
कामं वाञ्छितमरणौ न मम्लतुरतस्त्विमौ ॥ ३२ ॥  
वृथा मया कृतं युद्धं श्रमोऽयं मे वृथा गतः ।  
करोमि च कथं युद्धमेवं ज्ञात्वा विनिश्चयम् ॥ ३३ ॥  
अकृते च तथा युद्धे कथमेतौ गमिष्यतः ।  
विनाशं दुःखदौ नित्यं दानवौ वरदर्पितौ ॥ ३४ ॥  
भगवत्या वरो दत्तस्तया सोऽपि च दुर्घटः ।  
मरणं चेच्छया कामं दुःखितोऽपि न वाञ्छति ॥ ३५ ॥  
रोगग्रस्तोऽपि दीनोऽपि न मुमूर्षति कश्चन ।  
कथं चेमौ मदोन्मत्तौ मर्तुकामौ भविष्यतः ॥ ३६ ॥  
नन्वद्य शरणं यामि विद्यां शक्तिं सुकामदाम् ।  
विना तया न सिध्यन्ति कामाः सम्यक्प्रसन्नया ॥ ३७ ॥  
एवं सञ्चिन्त्यमानस्तु गगने संस्थितां शिवाम् ।  
अपश्यद्‌भगवान्विष्णुर्योगनिद्रां मनोहराम् ॥ ३८ ॥  
कृताज्जलिरमेयात्मा तां च तुष्टाव योगवित् ।  
विनाशार्थं तयोस्तत्र वरदां भुवनेश्वरीम् ॥ ३९ ॥  
विष्णुरुवाच  
नमो देवि महामाये सृष्टिसंहारकारिणि ।  
अनादिनिधने चण्डि भुक्तिमुक्तिप्रदे शिवे ॥ ४० ॥  
न ते रूपं विजानामि सगुणं निर्गुणं तथा ।  
चरित्राणि कुतो देवि सङ्ख्यातीतानि यानि ते ॥ ४१ ॥  
अनुभूतो मया तेऽद्य प्रभावश्चातिदुर्घटः ।  
यदहं निद्रया लीनः सञ्जातोऽस्मि विचेतनः ॥ ४२ ॥
ब्रह्मणा चातियत्नेन बोधितोऽपि पुनः पुनः ।  
न प्रबुद्धः सर्वथाहं सङ्कोचितषडिन्द्रियः ॥ ४३ ॥  
अचेतनत्वं सम्प्राप्तः प्रभावात्तव चाम्बिके ।  
त्वया मुक्तः प्रबुद्धोऽहं युद्धं च बहुधा कृतम् ॥ ४४ ॥  
श्रान्तोऽहं न च तौ श्रान्तौ त्वया दत्तवरौ वरौ ।  
ब्रह्माणं हन्तुमायातौ दानवौ मदगर्वितौ ॥ ४५ ॥  
आहूतौ च मया कामं द्वन्द्वयुद्धाय मानदे ।  
कृतं युद्धं महाघोरं मया ताभ्यां महार्णवे ॥ ४६ ॥  
मरणे वरदानं ते ततो ज्ञातं महाद्‌भुतम् ।  
ज्ञात्वाहं शरणं प्राप्तस्त्वामद्य शरणप्रदाम् ॥ ४७ ॥  
साहाय्यं कुरु मे मातः खिन्नोऽहं युद्धकर्मणा ।  
दृप्तौ तौ वरदानेन तव देवार्तिनाशने ॥ ४८ ॥  
हन्तुं मामुद्यतौ पापौ किं करोमि क्व यामि च ।  
इत्युक्ता सा तदा देवी स्मितपूर्वमुवाच ह ॥ ४९ ॥  
प्रणमन्तं जगन्नाथं वासुदेवं सनातनम् ।  
देवदेव हरे विष्णो कुरु युद्धं पुनः स्वयम् ॥ ५० ॥  
वञ्चयित्वा त्विमौ शूरौ हन्तव्यौ च विमोहितौ ।  
मोहयिष्याम्यहं नूनं दानवौ वक्रया दृशा ॥ ५१ ॥  
जहि नारायणाशु त्वं मम मायाविमोहितौ ।  
सूत उवाच  
तच्छ्रुत्वा वचनं विष्णुस्तस्याः प्रीतिरसान्वितम् ॥ ५२ ॥  
सङ्ग्रामस्थलमासाद्य तस्थौ तत्र महार्णवे ।  
तदायातौ च तौ वीरौ युद्धकामौ महाबलौ ॥ ५३ ॥  
वीक्ष्य विष्णुं स्थितं तत्र हर्षयुक्तौ बभूवतुः ।  
तिष्ठ तिष्ठ महाकाम कुरु युद्धं चतुर्भुज ॥ ५४ ॥  
दैवाधीनौ विदित्वाद्य नूनं जयपराजयौ ।  
सबलो जयमाप्नोति दैवाज्जयति दुर्बलः ॥ ५५ ॥  
सर्वथैव न कर्तव्यौ हर्षशोकौ महात्मना ।  
पुरा वै बहवो दैत्या जिता दानववैरिणा ॥ ५६ ॥  
अधुना चावयोः सार्धं युध्यमानः पराजितः ।  
सूत उवाच  
इत्युक्त्वा तौ महाबाहू युद्धाय समुपस्थितौ ॥ ५७ ॥  
वीक्ष्य विष्णुर्जघानाशु मुष्टिनाद्‌भुतकर्मणा ।  
तावप्यतिबलोन्मत्तौ जध्नतुर्मुष्टिना हरिम् ॥ ५८ ॥  
एवं परस्परं जातं युद्धं परमदारुणम् ।  
युध्यमानौ महावीर्यौ दृष्ट्वा नारायणस्तदा ॥ ५९ ॥  
अपश्यत्सम्मुखं देव्याः कृत्वा दीनां दृशं हरिः ।  
सूत उवाच  
तं वीक्ष्य तादृशं विष्णुं करुणारससंयुतम् ॥ ६० ॥  
जहासातीव ताम्राक्षी वीक्षमाणा तदासुरौ ।  
तौ जघान कटाक्षैश्च कामबाणैरिवापरैः ॥ ६१ ॥  
मन्दस्मितयुतैः कामं प्रेमभावयुतैरनु ।  
दृष्ट्वा मुमुहतुः पापौ देव्या वक्रविलोकनम् ॥ ६२ ॥  
विशेषमिति मन्वानौ कामबाणातिपीडितौ ।  
वीक्षमाणौ स्थितौ तत्र तां देवीं विशदप्रभाम् ॥ ६३ ॥  
हरिणापि च तद्‌दृष्टं देव्यास्तत्र चिकीर्षितम् ।  
मोहितौ तौ परिज्ञाय भगवान्कार्यवित्तमः ॥ ६४ ॥  
उवाच तौ हसन् श्लक्ष्णं मेघगम्भीरया गिरा ।  
वरं वरयतां वीरौ युवयोर्योऽभिवाच्छितः ॥ ६५ ॥  
ददामि परमप्रीतो युद्धेन युवयोः किल ।  
दानवा बहवो दृष्टा युध्यमाना मया पुरा ॥ ६६ ॥  
युवयोः सदृशः कोऽपि न दृष्टो न च वै श्रुतः ।  
तस्मात्तुष्टोऽस्मि कामं वै निस्तुलेन बलेन च ॥ ६७ ॥  
भ्रात्रोश्च वाञ्छितं कामं प्रयच्छामि महाबलौ ।  
सूत उवाच  
तच्छ्रुत्वा वचनं विष्णोः साभिमानौ स्मरातुरौ ॥ ६८ ॥  
वीक्षमाणौ महामायां जगदानन्दकारिणीम् ।  
तमूचतुश्च कामार्तौ विष्णुं कमललोचनौ ॥ ६९ ॥  
हरे न याचकावावां त्वं किं दातुमिहेच्छसि ।  
ददाव तुल्यं देवेश दातारौ नौ न याचकौ ॥ ७० ॥  
प्रार्थय त्वं हृषीकेश मनोऽभिलषितं वरम् ।  
तुष्टौ स्वस्तव युद्धेन वासुदेवाद्‌भुतेन च ॥ ७१ ॥  
तयोस्तद्वचनं श्रुत्वा प्रत्युवाच जनार्दनः ।  
भवेतामद्य मे तुष्टौ मम वध्यावुभावपि ॥ ७२ ॥  
सूत उवाच  
तच्छ्रुत्वा वचनं विष्णोर्दानवौ चातिविस्मितौ ।  
वञ्चिताविति मन्वानौ तस्थतुः शोकसंयुतौ ॥ ७३ ॥  
विचार्य मनसा तौ तु दानवौ विष्णुमूचतुः ।  
प्रेक्ष्य सर्वं जलमयं भूमिं स्थलविवर्जिताम् ॥ ७४ ॥  
हरे योऽयं वरो दत्तस्त्वया पूर्वं जनार्दन ।  
सत्यवागसि देवेश देहि तं वाञ्छितं वरम् ॥ ७५ ॥  
निर्जले विपुले देशे हनस्व मधुसूदन ।  
वध्यावावां तु भवतः सत्यवाग्भव माधव ॥ ७६ ॥  
स्मृत्वा चक्रं तदा विष्णुस्तावुवाच हसन्हरिः ।  
हन्म्यद्य वां महाभागौ निर्जले विपुले स्थले ॥ ७७ ॥  
इत्युक्त्या देवदेवेश ऊरू कृत्वातिविस्तरौ ।  
दर्शयामास तौ तत्र निर्जलं च जलोपरि ॥ ७८ ॥  
नास्त्यत्र दानवौ वारि शिरसी मुञ्चतामिह ।  
सत्यवागहमद्यैव भविष्यामि च वां तथा ॥ ७९ ॥  
तदाकर्ण्य वचस्तथ्यं विचिन्त्य मनसा च तौ ।  
वर्धयामासतुर्देहं योजनानां सहस्रकम् ॥ ८० ॥  
भगवान्द्विगुणं चक्रे जघनं विस्मितौ तदा ।  
शीर्षे सन्दधतां तत्र जघने परमाद्‌भुते ॥ ८१ ॥  
रथाङ्गेन तदा छिन्ने विष्णुना प्रभविष्णुना ।  
जघनोपरि वेगेन प्रकृष्टे शिरसी तयोः ॥ ८२ ॥  
गतप्राणौ तदा जातौ दानवौ मधुकैटभौ ।  
सागरः सकलो व्याप्तस्तदा वै मेदसा तयोः ॥ ८३ ॥  
मेदिनीति ततो जातं नाम पृथ्व्याः समन्ततः ।  
अभक्ष्या मृत्तिका तेन कारणेन मुनीश्वराः ॥ ८४ ॥  
इति वः कथितं सर्वं यत्पृष्टोऽस्मि सुनिश्चितम् ।  
महाविद्या महामाया सेवनीया सदा बुधैः ॥ ८५ ॥  
आराध्या परमा शक्तिः सर्वैरपि सुरासुरैः ।  
नातः परतरं किञ्चिदधिकं भुवनत्रये ॥ ८६ ॥  
सत्यं सत्यं पुनः सत्यं वेदशास्त्रार्थनिर्णयः ।  
पूजनीया परा शक्तिर्निर्गुणा सगुणाथवा ॥ ८७ ॥  
इति श्रीमद्देवीभागवते महापुराणेऽष्टादशसाहस्र्यां संहितायां  
प्रथमस्कन्धे हरिकृतमधुकैटभवधवर्णनं नाम नवमोऽध्यायः ॥ ९ ॥
