---
title: ०१८

---
         बृहस्पतिरुवाच॥  
अतः परं प्रवक्ष्यामि दानानि च फलानि च।  
तारणं सर्व्वभूतानां स्वर्गमार्गं सुखावहम् ॥ १८.१ ॥  
  
लोके श्रेष्ठतमं स्वर्ग्यमात्मन् श्चापि यत् प्रियम्।  
सर्व्वं पितॄणां दातव्यं तेषामेवाक्षयार्थिना ॥ १८.२ ॥  
  
जाम्बूनदमयं दिव्यं विमानं सूर्य्यसन्निभम्।  
दिव्याप्सरोभिः सङ्कीर्णमन्नदो लभते फलम् ॥ १८.३ ॥  
  
आच्छादनन्तु यो दद्यादाहतं श्राद्धकर्म्मणि।  
आयुः प्रकाममैश्वर्य्यं रूपञ्च लभते सुतम् ॥ १८.४ ॥  
  
उपवीतन्तु यो दद्याच्छ्राद्धकालेषु धर्मवित् ।  
पानञ्च सर्वविप्राणां ब्रह्मदानस्य यत् फलम् ॥ १८.५ ॥  
  
कृतं विप्रेषु यो दद्याछ्राद्धकाले कमण्डलुम्।  
मधुक्षीरस्रवा धेनुर्दातारमुपतिष्ठति ॥ १८.६ ॥  
  
चक्राविद्धं तु यो दद्याच्छ्राद्धकाले कमण्डलुम्।  
धेनुं स लभते दिव्यां पयोदां काम्यदोहिनीम् ॥ १८.७ ॥  
  
पूर्णसय्यां तु यो दद्यात् पुष्पमालाविभूषिताम्।  
प्रासादो ह्युत्तमो भूत्वा गच्छन्तमनुगच्छति ॥ १८.८ ॥  
  
भवनं रत्नसम्पूर्णं सशय्यासनभोजनम्।  
श्राद्धे दत्त्वा यतिभ्यस्तु नाकपृष्ठे स मोदते ॥ १८.९ ॥  
  
मुक्ता वैढूर्य्यवासांसि रत्नानि विविधानि च।  
वाहनानि च दिव्यानि अयुतान्यर्ब्बुदानि च ॥ १८.१० ॥  
  
सुमहज्ज्वलनप्रख्यं रत्नकामसमन्वितम् ।  
सूर्य्यचन्द्र प्रभं दिव्यं विमानं लभतेऽक्षयम् ॥ १८.११ ॥  
  
अप्सरोभिः परिवृतं कामगं तु मनोजवम्।  
वसते स विमानाग्रे स्तूयमानः समन्ततः ॥ १८.१२ ॥  
  
दिव्यैर्गन्धैः प्रसिञ्चन्ति पुष्पवृष्टिभिरेव च।  
गन्धर्वाप्सरसस्तत्र गायन्ते वादयन्ति च ॥ १८.१३ ॥  
  
कन्या युवतयो मुख्याः सहिताश्चाप्सरोगणैः।  
सुस्वरैस्तं विबुध्यन्ते सततं हि मनोरमैः ॥ १८.१४ ॥  
  
अश्वदानसहस्रेण रथदानशतेन च।  
दन्तिनां च सहस्रेण योगिन्या वसते नरः ॥ १८.१५ ॥  
  
दद्यात् पितृभ्यो योगिभ्यो यस्तूज्ज्वलनमम्भसि।  
अथ निष्कसहस्राणां फलं प्राप्नोति मानवः ॥ १८.१६ ॥  
  
जीवितस्य प्रदानाद्धि नान्यद्दानं विशिष्यते।  
तस्मात् सर्वप्रयत्नेन देयं प्राणाभिरक्षणम् ॥ १८.१७ ॥  
  
अहिंसा सर्व्वदेवेभ्यः पवित्रा सर्व्वदायिनी।  
दानं हि जीवितस्याहुः प्राणिनां परमं बुधाः ॥ १८.१८ ॥  
  
लक्षणानि सुवर्णानि श्राद्धे पात्राणि दापयेत्।  
रसास्तमुपतिष्ठन्ति गवां पुष्टिस्तथैव च ॥ १८.१९ ॥  
  
पात्रं वै तैजसं दद्यान्मनोज्ञं श्राद्धभोजने।  
पात्रं भवति कामानां रूपस्य च धनस्य च ॥ १८.२० ॥  
  
राजतं काञ्चनं वापि दद्याच्छ्राद्धे तु कर्म्मणि।  
दत्त्वा तु लभते दाता प्रकामं धर्म्ममेव च ॥ १८.२१ ॥  
  
धेनुं श्राद्धे तु यो दद्यात् वृष्टि कुम्भोपदोहनाम्।  
गावस्तमुपतिष्ठन्ति गवां पुष्टिस्तथैव च ॥ १८.२२ ॥  
  
शिशिरेषु तथा त्वग्निं बहुकाष्ठं तथैव च।  
इन्धनानि तु यो दद्याद्द्विजेभ्यः शिशि रागमे ॥ १८.२३ ॥  
  
नित्यं जयति सङ्ग्रामे श्रिया युक्तश्चदीप्यते।  
सुरभीणि च माल्यानि गन्धवन्ति तथैव च ॥ १८.२४ ॥  
  
पूजयित्वा तु पात्राणि श्राद्धे सत्कृत्य दापयेत्।  
गन्धवाहा महानद्यः सुखानि विविधानि च ॥ १८.२५ ॥  
  
दातारमुपतिष्ठन्ति युवत्यश्च मनोरमाः।  
शयनासनानि रम्याणि भूमयो वाहनानि च ॥ १८.२६ ॥  
  
श्राद्धेऽप्येतानि यो दद्यादश्वमेधफलं लभेत्।  
श्राद्धकालेनिवेद्यं च दर्शश्राद्ध उपस्थिते ॥ १८.२७ ॥  
  
विप्राणां गुणयुक्तानां स्मृतिं मेधां च विन्दति।  
सर्पिष्पूर्णानि पात्राणि श्राद्धे सत्कृत्य दापयेत् ॥ १८.२८ ॥  
  
कुम्भदोहनधेनूनां बह्वीनां च फलं लभेत्।  
अस्मिस्तु मोदते लोके स्यन्दनैश्च सुवाहनैः ॥ १८.२९ ॥  
  
श्राद्धे यथेप्सितं दत्त्वा पुण्डरीकस्य यत्फलम्।  
रम्यमावसथं दत्त्वा राजसूयफलं लभेत् ॥ १८.३० ॥  
  
वनं पुष्पफलोपेतं दत्त्वा सौरभमश्नुते।  
कूपारामतडागानि क्षेत्रघोषगृहाणि च ॥ १८.३१ ॥  
  
दत्त्वैतान् मोदते स्वर्गे नित्यमाचन्द्रतारकम्।  
आस्तीर्णशयनं दत्त्वा श्राद्धे रत्नविभूषितम् ॥ १८.३२ ॥  
  
पितरस्तस्य तुष्यन्ति स्वर्गं चानन्त्यमश्नुते।  
राजभिः पूज्यते चापि धनधान्यैश्च वर्द्धते ॥ १८.३३ ॥  
  
ऊर्णाकौशेयवस्त्राणि तथा प्रवरकम्बलौ।  
अजिनं काञ्चनं पट्टं प्रवेणी मृगलोमकम् ॥ १८.३४ ॥  
  
दानान्यतानि विप्रेभ्यो भोजयित्वा यथाविधि।  
प्राप्नोति श्रद्दधानस्तु वाजपेयशतं फलम् ॥ १८.३५ ॥  
  
बह्वयो नार्य्यः सुरूपास्तु पुत्रा भृत्याश्च किङ्कराः।  
वशे तिष्ठन्ति भूतानि अस्मिँल्लोके त्वनामयम् ॥ १८.३६ ॥  
  
कौशेयं क्षौमकार्पासं दुकूलसहितं तथा।  
श्राद्धेष्वेतानि यो दद्यात् कामानाप्नोति पुष्कलान् ॥ १८.३७ ॥  
  
अलक्ष्मीं विनुदत्याशु तमः सूर्य्योदये यथा।  
भ्राजते स विमानाग्रे नक्षत्रेष्विव चन्द्रमाः ॥ १८.३८ ॥  
  
वासो हि सर्वदैवत्यं सर्वदेवैस्त्वभिष्टुतम्।  
वस्त्राभावे क्रिया नास्ति यज्ञा वेदास्तपांसि च ॥ १८.३९ ॥  
  
तस्माद्वस्त्राणि देयानि श्राद्धकाले विशेषतः।  
तानि सर्वाण्यवाप्नाप्नोति यज्ञवेदतपांसि च ॥ १८.४० ॥  
  
नित्यं श्राद्धेषु यो दद्यात् प्रयतस्तत्परायणः ।  
सर्वान् कामानवाप्नोति सर्वं राज्यं तथैव च ॥ १८.४१ ॥  
  
सर्वकामसमृद्धस्य यज्ञस्य फलमश्नुते।  
भक्ष्यान् धानाः करम्भांश्च पिष्टकान् घृतशर्कराः ॥ १८.४२ ॥  
  
कृशरान्मधु कर्कञ्च पयः पायसमेव च।  
स्निग्धांश्च पूपान् यो दद्यादग्निष्टोमस्य यत् फलम् ॥ १८.४३ ॥  
  
दधि गव्यमसंसृष्टं भक्ष्या नानाविधास्तथा।  
तदन्नं शोचति श्राद्धे वर्षासु च मघासु च ॥ १८.४४ ॥  
  
घृतेन भोजयेद्विप्रान् घृतं भूमौ समुत्सृजेत्।  
गयायां हस्तिनश्चैव दत्त्वा श्राद्धे न शोचति ॥ १८.४५ ॥  
  
ओदनं पायसं सर्पिर्मधुमूलफलानि च।  
भक्ष्यांश्च विविधान्दत्त्वा प्रेत्य चेह च मोदते ॥ १८.४६ ॥  
  
शर्कराक्षीरसंयुक्तं पृथुकं नित्यमक्षयम्।  
यश्च संवत्सरं प्रीत्या कृसरैर्मसुरेण च ॥ १८.४७ ॥  
  
सक्तुलाजास्तथा पूपाः कुल्माषव्यञ्जनैस्तथा।  
सार्पेःस्निग्धानि हृद्यानि दध्ना सक्तूंस्तु भोजयेत्।  
श्राद्धेष्वेतानि यो दद्यात् पझानि लभते निधिम् ॥ १८.४८ ॥  
  
नवसस्यानि यो दद्याच्छ्राद्धे सत्कृत्य यत्नतः।  
सर्वभोगानवाप्नोति पूज्यते च दिवं गतः ॥ १८.४९ ॥  
  
भक्ष्यभोज्यानि चोष्याणि पेयलेह्यवराणि च।  
सर्वश्रेष्ठानि यो दद्यात् सर्व्वश्रेष्ठो भवेन्नरः ॥ १८.५० ॥  
  
वैश्वदेवं च सौम्यं च खाड्गमांसं परं हविः।  
विषाणं वर्ज्जयेत् खाड्गमसूयां नाशयामहे ॥ १८.५१ ॥  
  
भोजनेऽग्रासनं दद्यादतिथिभ्यः कृताञ्जलिः ।  
सर्वयज्ञक्रियाणां स फलं प्राप्नोत्यनुत्तमम् ॥ १८.५२ ॥  
  
क्षिप्रमत्युष्ण मक्लिष्टं दद्याच्चान्नं बुभुक्षते।  
वयञ्जनं च तथा स्निग्धं भक्त्या सत्कृत्य यत्नतः ॥ १८.५३ ॥  
  
तरुणादित्यसङ्काशं विमानं हंसवाहनम्।  
अन्नदो लभते तिस्रः कल्पकोटीस्तथैव च ॥ १८.५४ ॥  
  
अन्नदानात्परं दानं विद्यते नेह किञ्चन।  
अन्नाद्भूतानि जायन्ते जीवन्ति च न संशयः ॥ १८.५५ ॥  
  
जीवदानात् परं दानं न किञ्चिदिह विद्यते।  
अन्नैर्जीवति त्रैलोक्यमन्नस्यैव हि तत्फलम् ॥ १८.५६ ॥  
  
अन्ने लोकाः प्रतिष्ठन्ति लोकदानस्य तत्फलम् ।  
अन्नं प्रजापतिः साक्षात्तेन सर्व्वमिदं ततम्।  
तस्मादन्नसमं दानं न भूतं न भविष्यति ॥ १८.५७ ॥  
  
यानि रत्नानि मेदिन्यां वाहनानि स्त्रियस्तथा।  
क्षिप्रं प्राप्नोति तत् सर्वं पितृभक्तो हि मानवः ॥ १८.५८ ॥  
  
प्रतिश्रयं सदा दद्यादतिथिभ्यः कृताञ्जलिः।  
देवास्ते सम्प्रतीक्षन्ते दिव्यातिथ्यैः सहस्रशः ॥ १८.५९ ॥  
  
सर्वाण्येतानि यो दद्यात् पृथिव्यामेकराड् भवेत्।  
त्रिभिर्द्वाभ्यामथैकेन दानेन तु सुखी भवेत् ॥ १८.६० ॥  
  
दानानि परमो धर्म्मः सद्भिः सत्कृत्य पूजितः।  
त्रैलोक्यस्याधिपत्यं हि दानादेव व्यवस्थितम् ॥ १८.६१ ॥  
  
राजा तु लभते राज्यमधनश्चोत्तमं धनम्।  
क्षीणायुर्लभते चायुः पितृभक्तः सदा नरः।  
यान् कामान् मनसाऽर्थेत तांस्तस्य पितरो विदुः ॥ १८.६२ ॥  
  
इति श्रीमहापुराणे वायुप्रोक्ते श्राद्धकल्पे दानफलं नामाष्टादशोऽध्यायः ॥ १८ ॥ *