---
title: ०९५ सर्वदमनोत्पत्तिः
unicode_script: devanagari

---


अध्यायः 095

शकुन्तलायाः पुत्रोत्पत्तिः ॥ 1 ॥ तस्य सर्वदमनेतिनामप्राप्तिः ॥ 2 ॥
वैशम्पायन उवाच 	001  
प्रतिज्ञाय च दुष्यन्ते प्रतियाते दिने दिने ।\'	001a  
गर्भश्च ववृधे तस्यां राजपुत्र्यां महात्मनः ॥\'	001c  
शकुन्तला चिन्तयन्ती राजानं कार्यगौरवात् ।	002a  
दिवारात्रमनिद्रैव स्नानभोजनवर्जिता ॥	002c  
राजप्रेषणिका विप्राश्चतुरङ्गबलान्विताः ।	003a  
अद्य श्वो वा परश्वो वा समायान्तीति निस्चिता ॥	003c  
दिनान्पक्षानृतून्मासानयनानि च सर्वशः ।	004a  
गण्यमानानि वर्षाणि व्यतीयुस्त्रीणि भारत ॥	004c  
त्रिषु वर्षेषु पूर्णेषु ऋषेर्वचनगौरवात् ।	005a  
ऋषिपत्न्यः सुबहुशो हेतुमद्वाक्यमब्रुवन् ॥	005c  
ऋषिपत्न्य ऊचुः 	006  
शृणु भद्रे लोकवृत्तं श्रुत्वा यद्रोचते तव ।	006a  
तत्कुरुष्व हितं देवि नावमान्यं गुरोर्वचः ॥	006c  
देवानां दैवतं विष्णुर्विप्राणामग्निर्ब्रह्म च ।	007a  
नारीणां दैवतं भर्ता लोकानां ब्राह्मणो गुरुः ॥	007c  
सूतिकाले प्रसूष्वेति भगवांस्ते पिताऽब्रवीत् ।	008a  
करिष्यामीति कर्तव्यं तदा ते सुकृतं भवेत् ॥	008c  
वैशम्पायन उवाच 	009  
पत्नीनां वचनं श्रुत्वा साधु साध्वित्यचिन्तयत् ।	009a  
\'गर्भं सुषाव वामोरूः कुमारममितौजसम् ॥	009c  
त्रिषु वर्षेषु पूर्णेषु प्राजायत शकुन्तला ।	010a  
रूपौदार्यगुणोपेतं दौष्यन्तिं जनमेजय ॥	010c  
\'जाते तस्मिन्नन्तरिक्षात्पुष्पवृष्टिः पपात ह ।	011a  
देवदुन्दुभयो नेदुर्ननृतुश्चाप्सरोगणाः ॥	011c  
गायद्भिर्मधुरं तत्र देवैः शक्रोऽभ्युवाच ह ।	012a  
शकुन्तले तव सुतश्चक्रवर्ती भविष्यति ॥	012c  
बलं तेजश्च रूपं च न समं भुवि केनचित् ।	013a  
आहर्ता वाजिमेधस्य शतसङ्ख्यस्य पौरवः ॥	013c  
अनेकैरपि साहस्रै राजसूयादिभिर्मखैः ।	014a  
स्वार्थं ब्राह्मणसात्कृत्वा दक्षिणाममितां ददत् ॥	014c  
देवतानां वचः श्रुत्वा कण्वाश्रमनिवासिनः ।	015a  
सभाजयन्तः कण्वस्य सुतां सर्वे महर्षयः ॥	015c  
शकुन्तला च तच्छ्रुत्वा परं हर्षमवाप सा ।	016a  
द्विजानाहूय मुनिभिः सत्कृत्य च महायशाः ।	016c  
\'जातकर्मादिसंस्कारं कण्वः पुण्यवतां वरः ।	017a  
तस्याथ कारयामास वर्धमानस्य चासकृत् ॥	017c  
यथाविधि यथान्यायं क्रियाः सर्वास्त्वकारयत् ।	018a  
दन्तैः शुक्लैः शिखरिभिःसिंहसंहननोऽभवत् ॥	018c  
चक्राङ्कितकरः श्रीमान्स्वयं विष्णुरिवापरः ।	019a  
\'चतुष्किष्कुर्महातेजा महामूर्धा महाबलः ॥\'	019c  
कुमारो देवगर्भाभः स तत्राशु व्यवर्धत ।	020a  
\'ऋषेर्भयात्तु दुष्यन्तः स्मरन्नैवाह्वयत्तदा ॥	020c  
गते काले तु महति न सस्मार तपोधनाम् ।	021a  
\'षड्वर्षेषु ततो बालः कण्वाश्रमपदं प्रति ॥	021c  
व्याघ्रान्सिंहान्वराहांश्च वृकांश्च महिषांस्तथा ।	022a  
\'ऋक्षांश्चाभ्यहनद्व्यालान्पद्भ्यामाश्रमपीडकान् ॥	022c  
बलाद्भुजाभ्यां सङ्गृह्य बलवान्सन्नियम्य च 	023a  
\'बद्ध्वा वृक्षेषु दौष्यन्तिराश्रमस्य समन्ततः ॥	023c  
आरुरोह द्रुमांश्चैव क्रीडन्स्म परिधावति ।	024a  
\'वनं च लोडयामास सिंहव्याघ्रगणैर्वृतम् ॥	024c  
ततश्च राक्षसान्सर्वान्पिशाचांश्च रिपून्रणे ।	025a  
मुष्टियुद्धेन तान्हत्वा ऋषीनाराधयत्तदा ॥	025c  
कश्चिद्दितिसुतस्तं तु हन्तुकामो महाबलः ।	026a  
वध्यमानांस्तु दैतेयानमर्षी तं समभ्ययात् ॥	026c  
तमागतं प्रहस्यैव बाहुभ्यां परिगृह्य च ।	027a  
दृढं चाबध्य बाहुभ्यां पीडयामास तं तदा ॥	027c  
मर्दितो न शशाकास्मान्मोचितुं बलवत्तया ।	028a  
प्राक्रोशद्भैरवं तत्र द्वारेभ्यो निःसृतं त्वसृक् ॥	028c  
तेन शब्देन वित्रस्ता मृगाः सिंहादयो गणाः ।	029a  
सुस्रुवुश्च शकृन्मूत्रमाश्रमस्थाश्च सुस्रुवुः ॥	029c  
निरसुं जानुभिः कृत्वा विससर्ज च सोऽपतत् ।	030a  
तद्दृष्ट्वा विस्मयं जग्मुः कुमारस्य विचेष्टितम् ॥	030c  
नित्यकालं वध्यमाना दैतेया राक्षसैः सह ।	031a  
कुमारस्य भयादेव नैव जग्मुस्तदाश्रमम् ॥\'	031c  
ततोऽस्य नाम चक्रुस्ते कण्वाश्रमनिवासिनः ।	032a  
कण्वेन सहिताः सर्वे दृष्ट्वा कर्मातिमानुषम् ॥	032c  
अस्त्वयं सर्वदमनः सर्वं हि दमयत्यसौ ।	033a  
स सर्वदमनो नाम कुमारः समपद्यत ॥	033c  
विक्रमेणौजसा चैव बलेन च समन्वितः ।	034a  
\'अप्रेषयति दुष्यन्ते महिष्यास्तनयस्य च ॥	034c  
पाण्डुभावपरीताङ्गीं चिन्तया समभिप्लुताम् ।	035a  
लम्बालकां कृशां दीनां तथा मलिनवाससम् ॥	035c  
\'शकुन्तलां च संप्रेक्ष्य प्रदध्यौ स मुनिस्तदा ।	036a  
शास्त्राणि सर्ववेदाश्च द्वादशाब्दस्य चाभवन्\' ॥	036c  

इति श्रीमन्महाभारते आदिपर्वणि सम्भवपर्वणि पञ्चनवतितमोऽध्यायः ॥ 95 ॥