+++
title = "१०७ रामस्य पित्राज्ञापालनकथनम्"
title_english = "107 Rama tells Bharata about Dasaratha s promise of kingdom"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-107-Ramasya_Pitragnaa_Palana_Kathanam.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/2_ayodhyAkANDam/07-rAma-darshanam/107_rAmasya_pitrAjnApAlanakathanam.md">
<details><summary><h3>IITK ...{Loading}...</h3></summary>

Rama advises Bharata to return back and rule the kingdom.



#### श्लोकः
##### मूलम्
पुनरेवं ब्रुवाणं तं भरतं लक्ष्मणाग्रजः।  
प्रत्युवाच तत श्श्रीमान् ज्ञातिमध्येऽभिसत्कृतः॥2.107.1॥

##### शब्दार्थः
ततः then, श्रीमान् prosperous, अभिसत्कृतः wellhonoured, लक्ष्मणाग्रजः Lakshmana's elder brother, ज्ञातिमध्ये amidst his relatives, पुनः again, एवम् thus, ब्रुवाणम् speaking, भरतम् to Bharata, प्रत्युवाच replied.

##### आङ्ग्लानुवादः
Wellhonoured in the midst of relatives, the celebrated Rama, elder brother of Lakshmana, then said to Bharata who was going to speak again.



#### श्लोकः
##### मूलम्
उपपन्नमिदं वाक्यं यत्त्वमेवमभाषथाः।  
जातः पुत्रो दशरथात्कैकेय्यां राजसत्तमात्॥2.107.2॥

##### शब्दार्थः
राजसत्तमात् from the celebrated king, दशरथात् from Dasaratha, कैकेय्याम् to Kaikeyi, जातः born, पुत्रः son, त्वम् you, एवम् in this way, यत् which, अभ्यभाषथाः has spoken, इदम् this, वाक्यम् words, उपपन्नम् is appropriate.

##### आङ्ग्लानुवादः
Appropriate are the words spoken by you born to the celebrated king Dasaratha through Kaikeyi.



#### श्लोकः
##### मूलम्
पुरा भ्रातः पिता नस् स मातरं ते समुद्वहन्।  
मातामहे समाश्रौषीद्राज्यशुल्कमनुत्तमम्॥2.107.3॥

##### शब्दार्थः
भ्रातः my dear brother, पुरा earlier, सः that, नः पिता our father, ते मातरम् to your mother, समुद्वहन् at the time of wedding, मातामहे to (your) maternal grandfather, अनुत्तमम्  the best, राज्यशुल्कम् kingdom with good revenue, समाश्रौषीत् had promised.

##### आङ्ग्लानुवादः
Earlier when our father was to wed your mother, O dear brother, he had promised to your maternal grandfather that he would confer (on her) a kingdom with good revenue.



#### श्लोकः
##### मूलम्
दैवासुरे च सङ्ग्रामे जनन्यै तव पार्थिवः।  
सम्प्रहृष्टो ददौ राजा वरमाराधितः प्रभुः॥2.107.4॥

##### शब्दार्थः
पार्थिवः king, प्रभुः lord, राजा king (Dasaratha), दैवासुरे between gods and demons, सङ्ग्रामे in the battle, आराधितः being propitialed, सम्प्रहृष्टः exceedingly pleased, तव जनन्यै to your mother, वरं च boon, ददौ granted.

##### आङ्ग्लानुवादः
Thereafter in the battle between gods and demons, the able king (Dasaratha) pleased  (with your mother) granted her a boon (as a token of gratitude).



#### श्लोकः
##### मूलम्
ततस्सा सम्प्रतिश्राव्य तव माता यशस्विनी।  
अयाचत नरश्रेष्ठं द्वौ वरौ वरवर्णिनी॥2.107.5॥  
तव राज्यं नरव्याघ्र मम प्रव्राजनं तथा।  
तौ च राजा तदा तस्यै नियुक्तः प्रददौ वरौ॥2.107.6॥

##### शब्दार्थः
नरव्याघ्र O tiger among men, ततः thereafter, यशस्विनी illustrious, वरवर्णिनी of best (fair) complexion, तव माता your mother, सम्प्रतिश्राव्य making him promise, नरश्रेष्ठम् to best of men, तव for you, राज्यम् kingdom, तथा likewise, मम to me, प्रव्राजनम् banishment, द्वौ two, वरौ boons, अयाचत demanded, तदा then, राजा च king also, नियुक्तः bound by agreement, तौ वरौ those two boons, तस्यै for her, प्रददौ granted.

##### आङ्ग्लानुवादः
Thereafter, O tiger among men, your illustrious mother of fair complexion, under oath demanded of that best of men, king Dasaratha, the two boons, namely kingdom for you and banishment for me. Bound by such agreement (oath), the king granted her the boons.



#### श्लोकः
##### मूलम्
ततः सा सम्प्रतिश्राव्य तव माता यशस्विनी।  
अयाचत नरश्रेष्ठं द्वौ वरौ वरवर्णिनी॥2.107.5॥  
तव राज्यं नरव्याघ्र मम प्रव्राजनं तथा।  
तच्च राजा तदा तस्यै नियुक्तः प्रददौ वरौ॥2.107.6॥

##### शब्दार्थः
नरव्याघ्र O tiger among men, ततः thereafter, यशस्विनी illustrious, वरवर्णिनी of best (fair) complexion, तव माता your mother, सम्प्रतिश्राव्य making him promise, नरश्रेष्ठम् to best of men, तव for you, राज्यम् kingdom, तथा likewise, मम to me, प्रव्राजनम् banishment, द्वौ two, वरौ boons, अयाचत demanded, तदा then, राजा च king also, नियुक्तः bound by agreement, तौ वरौ those two boons, तस्यै for her, प्रददौ granted.

##### आङ्ग्लानुवादः
Thereafter, O tiger among men, your illustrious mother of fair complexion, under oath demanded of that best of men, king Dasaratha, the two boons, namely kingdom for you and banishment for me. Bound by such agreement (oath), the king granted her the boons.



#### श्लोकः
##### मूलम्
तेन पित्राऽहमप्यत्र नियुक्तः पुरुषर्षभ।  
चतुर्दश वने वासं वर्षाणि वरदानिकम्॥2.107.7॥

##### शब्दार्थः
पुरुषर्षभ O best of men, तेन that is why, पित्रा by father, अहमपि even I also, वरदानिकम् as per the boon, चतुर्दश वर्षाणि fourteen years, अत्र here, वने in the forest, वासम् to dwell, नियुक्तः have been ordered.

##### आङ्ग्लानुवादः
O best of men, that is why I have been ordered by father to live in the forest for fourteen years as per the (condition of the) boon.



#### श्लोकः
##### मूलम्
सोऽहं वनमिदं प्राप्तो निर्जनं लक्ष्मणान्वितः।  
सीतया चाप्रतिद्वन्द्वस् सत्यवादे स्थितः पितुः॥2.107.8॥

##### शब्दार्थः
अहम् I, लक्ष्मणान्वितः accompanied by Lakshmana, अप्रतिद्वन्द्वः unrivalled, पितुः father's, सत्यवादे truthfulness of words, स्थितः bent upon, सीतया च with Sita, निर्जनम् lonely, इदं वनम् this forest, प्राप्तः I have come.

##### आङ्ग्लानुवादः
I have come to this lonely forest accompanied by Lakshmana and Sita, bent upon upholding the truth of our unrivalled father's words.



#### श्लोकः
##### मूलम्
भवानपि तथेत्येव पितरं सत्यवादिनम्।  
कर्तुमर्हति राजेन्द्र क्षिप्रमेवाभिषेचनात्॥2.107.9॥

##### शब्दार्थः
राजेन्द्र O Indra among kings, भवानपि you also, तथेत्येव likewise, क्षिप्रमेव quickly, अभिषेचनात् by coronation, पितरम् father, सत्यवादिनम् true to his word, कर्तुम् to do, अर्हति should.

##### आङ्ग्लानुवादः
O Indra among kings, let your coronation be performed without delay since you are  
worthy and at the same time the truthfulness of our father's words be honoured.



#### श्लोकः
##### मूलम्
ऋणान्मोचय राजानं मत्कृते भरत प्रभुम्।  
पितरं चापि धर्मज्ञं मातरं चाभिनन्दय॥2.107.10॥

##### शब्दार्थः
भरत O Bharata, मत्कृते for my sake, प्रभुम् competent, राजानम् king, ऋणात् from his debt  
(vow), मोचय redeem, धर्मज्ञम् one who knows righteousness, पितरम् चापि father also, मातरं च and mother, अभिनन्दय honour.

##### आङ्ग्लानुवादः
O Bharata, release for my sake the competent king from his debt (of vow) and honour the righteous father and the mother as well.



#### श्लोकः
##### मूलम्
श्रूयते धीमता तात श्रुतिर्गीता यशस्विना।  
गयेन यजमानेन गयेष्वेव पितॄन् प्रति॥2.107.11॥

##### शब्दार्थः
तात dear (brother), पुरा formerly, गयेष्वेव at a place known as Gaya, पितॄन् प्रति intended for ancestors, यजमानेन performing sacrifice, यशस्विना by an illustrious one, गयेन by Gaya, गीता chanted, श्रुतिः Vedic hymn, श्रूयते हि is heard.

##### आङ्ग्लानुवादः
Dear (brother), it is heard that long ago an illustrious king while performing a sacrifice intended for ancestors at a sacred place known as Gaya, the sacrificer Gaya chanted a Vedic hymn as followsः



#### श्लोकः
##### मूलम्
पुन्नाम्नो नरकाद् यस्मात् पितरं त्रायते सुतः।  
तस्मात् पुत्र इति प्रोक्तः पितॄन् यः पाति सर्वतः॥2.107.12॥

##### शब्दार्थः
यस्मात् since, सुतः son, पितरम् father, पुन्नाम्नः by name 'Put', नरकात् from hell, त्रायते delivers, तस्मात् for that reason, यः who, सर्वतः in everyway, पितॄन् ancestors, पाति protects, he, पुत्रः इति as putra, प्रोक्तः has been told.

##### आङ्ग्लानुवादः
Putra is so called as he delivers his father from a hell known as Put and protects the ancestors in all possible ways.



#### श्लोकः
##### मूलम्
एष्टव्या बहवः पुत्रा गुणवन्तो बहुश्रुताः।  
तेषां वै समवेतानामपि कश्चिद्गयां व्रजेत्॥2.107.13॥

##### शब्दार्थः
गुणवन्तः virtuous, बहुश्रुताः learned, बहवः many, पुत्राः sons, एष्टव्याः are to be desired, समवेतानाम् together with, तेषाम् from among them, कश्चिदपि any one of them atleast, गयाम्  
to Gaya, व्रजेत् might go.

##### आङ्ग्लानुवादः
One should desire many virtuous and learned sons so that at least one of them may go to Gaya (to perform the father's obsequies).



#### श्लोकः
##### मूलम्
एवं राजर्षयस् सर्वे प्रतीता राजनन्दन।  
तस्मात्राहि नरश्रेष्ठ पितरं नरकात्प्रभो॥2.107.14॥

##### शब्दार्थः
राजनन्दन भो O enhancer of the king's delight, सर्वे all, राजर्षयः rajarsis, एवम् this way, प्रतीताः have decided, प्रभो O lord, नरश्रेष्ठ O best of men, तस्मात् therefore, पितरम् father, नरकात् against hell, त्राहि protect.

##### आङ्ग्लानुवादः
O enhancer of the king's delight, O best of men rajarsis have decided this way. You may, therefore, O lord, protect your father against hell.



#### श्लोकः
##### मूलम्
अयोध्यां गच्छ भरत प्रकृतीरनुरञ्जय।  
शत्रुघ्नसहितो वीर सह सर्वैर्द्विजातिभिः॥2.107.15॥

##### शब्दार्थः
वीर O valiant one, भरत Bharata, शत्रुघ्नसहितः with Satrughna, सर्वैः all, द्विजातिभिः सह with the twiceborn (brahmins), अयोध्याम् to Ayodhya, गच्छ go, प्रकृतीः the subjects, अनुरञ्जय keep them delighted.

##### आङ्ग्लानुवादः
O valiant Bharata, go to Ayodhya accompanied by Satrughna and the twiceborn (brahmins) and keep the subjects delighted like pleased (with your rule).



#### श्लोकः
##### मूलम्
प्रवेक्ष्ये दण्डकारण्यमहमप्यविलम्बयन्।  
आभ्यान्तु सहितो राजन् वैदेह्या लक्ष्मणेन च॥2.107.16॥

##### शब्दार्थः
राजन् O king Bharata, अहमपि I also, अविलम्बयन् without delay, आभ्याम् of these two, वैदेह्या  with the princess from Videha (Sita), लक्ष्मणेन च and Lakshmana, सहितः in the company of, दण्डकारण्यम् Dandaka forest, प्रवेक्ष्ये shall enter.

##### आङ्ग्लानुवादः
O king (Bharata) I shall also enter the Dandaka forest without delay in the company of only these two -- the princess from Videha (Sita) and Lakshmana.



#### श्लोकः
##### मूलम्
त्वं राजा भरत भव स्वयं नराणां वन्यानामहमपि राजराण्मृगाणाम्।  
गच्छ त्वं पुरवरमद्य सम्प्रहृष्टस्संहृष्टस्त्वहमपि दण्डकान्प्रवेक्ष्ये॥2.107.17॥

##### शब्दार्थः
भरत O Bharata, त्वम् you, स्वयम् yourself, नराणाम् for men, राजा भव be king, अहमपि I also, वन्यानाम् of the wild  forest, मृगाणाम् of the beasts, राजराट् shall become supreme king, त्वम् you, सम्प्रम्हृष्टः in delight, अद्य now, पुरवरम् to the best of cities, गच्छ go, अहमपि and I also, संहृष्टः wellpleased, दण्डकान् in Dandaka forest, प्रवेक्ष्ये shall enter.

##### आङ्ग्लानुवादः
O Bharata, be the king of men. I shall also become the supreme king of the wild beasts in the forest. Go now happily to Ayodhya, the best of cities, and I shall enter Dandaka forest with delight.



#### श्लोकः
##### मूलम्
छायां ते दिनकरभाः प्रबाधमानां वर्षत्रं भरत करोतु मूर्ध्नि शीताम्।  
एतेषामहमपि काननद्रुमाणां छायां तामतिशयिनीं सुखी श्रयिष्ये॥2.107.18॥

##### शब्दार्थः
भरत O Bharata, वर्षत्रम् an umbrella, दिनकरभाः the sunshine, प्रबाधमानाम् repelling, ते मूर्ध्नि  over your head, शीताम् cool, छायाम् shade, करोतु let it provide, अहमपि I also, सुखी one with happiness, एतेषाम् these, काननद्रुमाणाम् woodland trees, अतिशयिनीम् dense, ताम् in that, छायाम् shade, श्रयिष्ये shall take refuge.

##### आङ्ग्लानुवादः
Let an umbrella protect you against (scorching) sunshine and provide its cool shade over your head, O Bharata As for me, I shall happily seek the shade of these dense  
woodland trees.



#### श्लोकः
##### मूलम्
शत्रुघ्नः कुशलमतिस्तु ते सहायस्सौमित्रिर्मम विदितः प्रधानमित्रम्।  
चत्वारस्तनयवरा वयं नरेन्द्रं सत्यस्थं भरत चराम मा विषीद॥2.107.19॥

##### शब्दार्थः
भरत Bharata, कुशलमतिः intelligent, शत्रुघ्नः Satrughna, ते to you, सहायः assistance, सौमित्रिः  
son of Sumitra (Lakshmana), मम for me, प्रधानमित्रम् as my chief friend, विदितः is wellknown, तनयवराः worthy sons, वयम् all of us, चत्वारः four, नरेन्द्रम् to Indra among men (king Dasaratha), सत्यस्थम् as one, established in truth, चराम we shall move, मा विषीद do not grieve.

##### आङ्ग्लानुवादः
O Bharata, intelligent Satrughna will be your support and son of Sumitra (Lakshmana) as is wellknown will remain my best friend. All four of us, worthy sons of Dasaratha, shall follow the path of truth of our father.  

#### समाप्तिः
 श्रीमद्रामायणे वाल्मीकीय आदिकाव्ये अयोध्याकाण्डे सप्तोत्तरशततमस्सर्गः॥  
Thus ends the one hundredseventh sarga in Ayodhyakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/2_ayodhyAkANDam/07-rAma-darshanam/107_rAmasya_pitrAjnApAlanakathanam.md">
<details><summary><h3>भूषणम् ...{Loading}...</h3></summary>



पुनरेवं ब्रुवाणं तं भरतं लक्ष्मणाग्रजः ।  

प्रत्युवाच ततः श्रीमान् ज्ञातिमध्ये ऽभिसत्कृतः  ॥  २।१०७।१  ॥   

उपपन्नमिदं वाक्यं यत्त्वमेवमभाषथाः ।  

जातः पुत्रो दशरथात् कैकेय्यां राजसत्तमात्  ॥  २।१०७।२  ॥   

पुनरित्यादि । अभिसत्कृतः भरतेन स्तोत्रादिना सम्यगभिपूजितः  ॥  २।१०७।१२
 ॥   

  

पुरा भ्रातः पिता नः स मातरं ते समुद्वहन् ।  

मातामहे समाश्रौषीद्राज्यशुल्कमनुत्तमम्  ॥  २।१०७।३  ॥   

काममोहेन पित्रा कृतमिति पितरं निन्दन्तं भरतं प्रति रामो
मोहहेतुप्रसक्तिरेव नास्तीति दुष्परिहरं हेत्वन्तरमाह--पुरेत्यादिना ।
राज्यशुल्कं समाश्रौषीत् तव पुत्रिकायां यो जनिष्यते तस्मै राज्यं
दास्यामीति प्रतिज्ञां  

कृतवान्  ॥  २।१०७।३  ॥   

  

दैवासुरे च सङ्ग्रामे जनन्यै तव पार्थिवः ।  

सम्प्रहृष्टो ददौ राजा वरमाराधितः प्रभुः  ॥  २।१०७।४  ॥   

दैवासुर इति । दैवासुरे देवासुरसम्बन्धिनि । वरं वरद्वयम्  ॥  २।१०७।४  ॥   

  

ततः सा सम्प्रतिश्राव्य तव माता यशस्विनी ।  

अयाचत नरश्रेष्ठं द्वौ वरौ वरवर्णिनी  ॥  २।१०७।५  ॥   

तत इति । तव माता सम्प्रतिश्राव्य शपथं कारयित्वा । ततः द्वौ वरौ अयाचतेति
सम्बन्धः  ॥  २।१०७।५  ॥   

  

तव राज्यं नरव्याघ्र मम प्रव्राजनं तथा ।  

तौ च राजा तदा तस्यै नियुक्तः प्रददौ वरौ  ॥  २।१०७।६  ॥   

याच्ञाप्रकारमाह--तवेत्यादिना । ननु कैकेयी स्वोद्वाहकाले कन्याशुल्कत्वेन
भरतस्य प्राप्तं राज्यं वरविषयत्वने कथमयाचत ?
उच्यते--बाल्यवृत्तान्तत्वाच्चिरकालान्तरितत्वाच्च सन्निहितं वरद्वयमेव
याचितवतीति न दोषः । मध्ये प्राप्तस्यापि वरद्वयस्य "किं न स्मरसि कैकेयि"
इति मन्थरया स्मारितत्वात् चिरकालवृत्तान्तस्य विस्मरणमुपपन्नमेव । ननु
दशरथउद्वाहकाले कैकेयीपुत्राय प्रतिश्रुतं राज्यं रामायदातुं
कथमुद्युक्तवान् ? सत्यम्-- "उद्वाहकाले रतिसम्प्रयोगे प्राणात्यये
सर्वधनापहारे । विप्रस्य चार्थेप्यनृतं वदेयुः पञ्चानृतान्याहुरपातकानि  ॥ "
इति न्यायेन दोषाभावं हृदि निधाय तथा कृतवानिति न दोषः। केकयोपि
रामगुणानुविद्धतया राज्यं न दौहित्राय याचितवान्। रामोपि सुमन्त्रादिभ्य
इदं रहस्यं श्रुतवान् अत एव हि ते श्रृण्वन्तोऽनुमान्य स्थितवन्त इति
द्रष्टव्यम्  ॥  २।१०७।६  ॥   

  

तेन पित्रा ऽहमप्यत्र नियुक्तः पुरुषर्षभ ।  

चतुर्दश वने वासं वर्षाणि वरदानिकम्  ॥  २।१०७।७  ॥   

तेन कैकेय्यै प्रतिश्रुतराज्येन । अत्र वने दण्डकारण्ये । वरदानिकं
वरदाननिमित्तकं वासं नियुक्त इति सम्बन्धः  ॥  २।१०७।७  ॥   

  

सो ऽहं वनमिदं प्राप्तो निर्जनं लक्ष्मणान्वितः ।  

सीतया चाप्रतिद्वन्द्वः सत्यवादे स्थितः पितुः  ॥  २।१०७।८  ॥   

भवानपि तथेत्येव पितरं सत्यवादिनम् ।  

कर्त्तुमर्हति राजेन्द्र क्षिप्रमेवाभिषेचनात्  ॥  २।१०७।९  ॥   

अप्रतिद्वन्द्वः केनापि वारयितुमशक्य इति यावत्  ॥  २।१०७।८९  ॥   

  

ऋणान्मोचय राजानं मत्कृते भरत प्रभुम् ।  

पितरं चापि धर्मज्ञं मातरं चाभिनन्दय  ॥  २।१०७।१०  ॥   

ऋणान्मोचय राजानं स्वाभिषेचनेन कैकेय्या ऋणाद्राजानं मोचयेत्यर्थः  ॥ 
२।१०७।१०  ॥   

  

श्रूयते हि पुरा तात श्रुतिर्गीता यशस्विना ।  

गयेन यजमानेन गयेष्वेव पितृ़न् प्रति  ॥  २।१०७।११  ॥   

स्वोक्तार्थस्यावश्यकर्त्तव्यत्वे सम्मतिमाह--श्रूयत इत्यादिना । गयेन
गयाख्येन । गयेषु गयाख्येषु प्रदेशेषु  ॥  २।१०७।११  ॥   

  

पुन्नाम्नो नरकाद्यस्मात् पितरं त्रायते सुतः ।  

तस्मात् पुत्र इति प्रोक्तः पितृ़न् यत्पाति वा सुतः  ॥  २।१०७।१२  ॥   

पुन्नाम्नो नरकात्त्रायत इति पुत्रः । पितृ़न् पाति
तदुद्देशकृतेष्टापूर्त्तादिना स्वर्लोकं प्रापय्य रक्षतीत्यर्थः  ॥ 
२।१०७।१२  ॥   

  

एष्टव्या बहवः पुत्रा गुणवन्तो बहुश्रुताः ।  

तेषां वै समवेतानामपि कश्चिद्गयां व्रजेत्  ॥  २।१०७।१३  ॥   

एष्टव्याः काङ्क्षितव्याः  ॥  २।१०७।१३  ॥   

  

एवं राजर्षयः सर्वे प्रतीता राजनन्दन ।  

तस्मात् त्राहि नरश्रेष्ठ पितरं नरकात् प्रभो  ॥  २।१०७।१४  ॥   

अयोध्यां गच्छ भरत प्रकृतीरनुरञ्जय ।  

शत्रुघ्नसहितो वीर सह सर्वैर्द्विजातिभिः  ॥  २।१०७।१५  ॥   

प्रवेक्ष्ये दण्डकारण्यमहमप्यविलम्बयन् ।  

आभ्यां तु सहितो राजन् वैदेह्या लक्ष्मणेन च  ॥  २।१०७।१६  ॥   

एवम् उक्तप्रकारेण । प्रतीताः निश्चितवन्तः  ॥  २।१०७।१४१६  ॥   

  

त्वं राजा भरत भव स्वयं नराणां वन्यानामहमपि राजराण्मृगाणाम् ।  

गच्छत्वं पुरवरमद्य सम्प्रहृष्टः संहृष्टस्त्वहमपि दण्डकान् प्रवेक्ष्ये  ॥ 
२।१०७।१७  ॥   

मृगाणां राजराट् भवामि मृगाणां रञ्जकः शिक्षकश्च भवामीत्यर्थः । अत्र
मृगशब्देन तत्तुल्या मुनयो लक्ष्यन्ते । यद्वा
भाविसुग्रीवरञ्जनवालिवधादीनां बीजन्यासोयम्  ॥  २।१०७।१७  ॥   

  

छायां ते दिनकरभाः प्रबाधमानं वर्षत्रं भरत करोतु मूर्ध्नि शीताम् ।  

एतेषामहमपि काननद्रुमाणां छायां तामति शयिनीं सुखी श्रयिष्ये  ॥  २।१०७।१८
 ॥   

छायामिति । वर्षत्रं छत्रम् । सुखी श्रयिष्य इति पाठः  ॥  २।१०७।१८  ॥   

  

शत्रुघ्नः कुशलमतिस्तु ते सहायः सौमित्रिर्मम विदितः प्रधानमित्रम् ।  

चत्वारस्तनयवरा वयं नरेन्द्रं सत्यस्थं भरत चराम मा विषादम्  ॥  २।१०७।१९
 ॥   

शत्रुघ्न इति । चराम करवामेत्यर्थः  ॥  २।१०७।१९  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे
सप्तोत्तरशततमः सर्गः  ॥  १०७  ॥   

इति श्रीगोविन्दराजविरचिते श्रीरामायणभूषणे पीता० अयोध्याकाण्ड०
सप्तोत्तरशततमः सर्गः  ॥  १०७  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/2_ayodhyAkANDam/07-rAma-darshanam/107_rAmasya_pitrAjnApAlanakathanam.md">
<details><summary><h3>शिरोमणी ...{Loading}...</h3></summary>



भरतवचनश्रवणानन्तरकालिकरामोक्तिं वर्णयन्नाह-- पुनरित्यादिभिः ।
ज्ञातिमध्ये सुसत्कृतो रामः एवं ब्रुवाणं भरतं प्रत्युवाच  ॥  २।१०७।१  ॥   

  

तदाकारमाह-- उपपन्नमित्यादिभिः । राजसत्तमात् राजश्रेष्ठात् दशरथात्
जातस्त्वं यत् वाक्यम् अभाषथाः तत् उपपन्नं युक्तमेव  ॥  २।१०७।२  ॥   

  

ननु मदुक्तस्योपपन्नत्वे तथैव क्रियतामित्यत आह-- पुरेत्यादिभिः । हे
भ्रातः नः पिता ते मातरं समुद्वहन् सन् राज्यशुल्कं तव पुत्र्यां यः पुत्रो
भविता तस्मै राज्यं दातास्मीति मूल्यं ते मातामहे मातामहसन्निधौ
समाश्रौषीत् प्रतिज्ञामकरोत्  ॥  २।१०७।३  ॥   

  

देवेति । देवासुरे सङ्ग्रामे च तव जनन्यै सम्प्रहृष्टः राजा अत्यनुरागवान्
पार्थिवः नः पिता वरं वरद्वयं ददौ  ॥  २।१०७।४  ॥   

  

तत इति । ततः वरद्वयप्रदानाद्धेतोः सा यशस्विनी वरवर्णिनी विलक्षणगौराङ्गी
किञ्च वरदानवृत्तान्तवर्णनकर्त्री तव माता सम्प्रतिश्राव्यं संस्मार्य
किञ्च पूर्वदत्तं वरद्वयमिदानीमवश्यं ददामीति प्रतिज्ञां कारयित्वा
नरश्रेष्ठं राजानं तव राज्यं मम प्रव्राजनं च द्वौ वरौ अयाचत वरं
नियुक्तस्तया प्रार्थितो राजा तस्यै तव मात्रे प्रददौ । श्लोकद्वयमेकान्वयि
। जात्यभिप्रायेणैकवचनम्  ॥  २।१०७।५,६  ॥   

  

तेनेति । तेन हेतुना अत्र अस्मिन् दण्डकारण्ये वने वरदानिकं वरदानहेतुकं
चतुर्दश वर्षाणि वा सम्प्रति पित्रा ऽहं नियुक्तः  ॥  २।१०७।७  ॥   

  

स इति । सः पित्राज्ञप्तः पितुः सत्यवादं स्थितः अप्रतिद्वन्द्वः
शीतोष्णादिबाधारहितो ऽहमिदं वनं प्राप्तः  ॥  २।१०७।८  ॥   

  

भवानीति । अभिषेचनात् अभिषेचनेन स्वकर्तृकराज्यपालनेन राजेन्द्रं पितरं
सत्यवादिनं कर्तुं भवान् क्षिप्रं शीघ्रमेवार्हति  ॥  २।१०७।९  ॥   

  

ऋणादिति । हे भरत मत्कृते मन्नियोगे सति राजानं पितरं
ऋणान्मातृसम्बन्ध्यावश्यदेयात् मोचय अत एव मातरमभिनन्दय पितरं त्राहि
सत्यप्रतिज्ञत्वपालनया रक्ष च । त्राहीत्यत्रात्मनेपदाभावः
सञ्ज्ञापूर्वकविधेरनित्यत्वात्, व्याख्यानान्तरं च
चक्रिँस्त्रायस्वेत्यत्रत्यमनोरमाद्युक्तदिशा ऽवगन्तव्यम्  ॥  २।१०७।१०  ॥   

  

पितृवचनपालनस्यावश्यकत्वे शिष्टाचारं प्रमाणयन्नाह-- श्रूयत इत्यादिभिः ।
गयेषु गयाभिधतीर्थप्रदेशेषु यजमानेन यागं कुर्वता गयेन तदभिधराजेन
पितृ़न्प्रति गीता कथिता श्रुतिः प्रमाणिकात्वेन वेदसदृशवचनविशेषः श्रूयते
 ॥  २।१०७।११  ॥   

  

ननु का सा श्रुतिरित्यत आह-- पुन्नाम्न इति । यस्माद्धेतोः
पुन्नाम्नस्तदभिधात् नरकात् पितरं यः सुतस्त्रायते तस्माद्धेतोः स पुत्र
इति प्रोक्तः सञ्ज्ञां प्राप्तः अत एव पितृ़न् सर्वतः पाति रक्षति  ॥ 
२।१०७।१२  ॥   

  

एष्टव्या इति । गुणवन्तः सौशील्यादिगुणविशिष्टाः बहुश्रुताः
अनेकशास्त्रसम्पन्नाः बहवः पुत्राः एष्टव्या अभिकाङ्क्षणीयाः ।
तत्प्रयोजनमाह-- समवेतानां प्राप्तानां तेषां पुत्राणां मध्ये
कश्चित्पुत्रो गयां व्रजेत्  ॥  २।१०७।१३  ॥   

  

एवमिति । हे रघुनन्दन यतः सर्वे राजर्षय एवं प्रतीताः विश्वासं
प्राप्तास्तस्माद्धेतोः पितरं नरकात् जनापवादशब्दात् त्राहि  ॥  २।१०७।१४
 ॥   

  

रक्षणप्रकारमाह-- अयोध्यामिति । अयोध्यां गच्छ प्रकृतीः प्रजा उपरञ्जय
पालयेत्यर्थः  ॥  २।१०७।१५  ॥   

  

प्रवेक्ष्य इति । अहमपि अविलम्बयन् सन् दण्डकारण्यं प्रवेक्ष्ये  ॥ 
२।१०७।१६  ॥   

  

तदेव भङ्ग्यन्तरेणाह-- त्वमिति द्वाभ्याम् । हे भरत त्वं नराणां राजा भव
राजराट् राजराजो ऽप्यहं मृगाणां राजा भवामीति शेषः, अतः सम्प्रहृष्टस्त्वं
पुरवरमयोध्यां गच्छ अहमपि दण्डकान् प्रवेक्ष्ये  ॥  २।१०७।१७  ॥   

  

छायामिति । हे भरत दिनकरभाः सूर्यतेजांसि प्रबाधमानं पराभावयमानं वर्षत्रं
छत्रं ते मूर्ध्नि शीतां छायां करोतु, एतेषां काननद्रुमाणां तां
शीतामतिशयनीं निबिडां छायामहमपि श्रयिष्ये  ॥  २।१०७।१८  ॥   

  

शत्रुघ्न इति । अतुलमतिः शत्रुघ्नस्ते तव सहायो ऽस्तु, विदितः प्रसिद्धः
सौमित्रिः मम प्रधानमित्रमस्तु, अतः हे भरत चत्वारस्तनयवराः पुत्रोत्तमाः
वयं नरेन्द्रं पितरं सत्यस्थं सत्यप्रतिज्ञत्वं चराम प्रापयाम अतः मा विषीद
 ॥  २।१०७।१९  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
सप्तोत्तरशततमः सर्गः  ॥  २।१०७  ॥   

  

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/2_ayodhyAkANDam/07-rAma-darshanam/107_rAmasya_pitrAjnApAlanakathanam.md">
<details><summary><h3>तिलकम् ...{Loading}...</h3></summary>



रामो राजनियोगपालनमेव परमो धर्मो बहूनां
सुखसाधनत्वादित्याशयेनावददित्याहपुनरिति  ॥  २।१०७।१  ॥   

  

इदमुक्तवाक्यम् उपपन्नं युक्तिमत् । तत्र हेतुःजात इत्यादि  ॥  २।१०७।२  ॥   

  

इदानीं त्वया राज्यस्य मया वनवासस्य चाकरणे राज्ञः प्रतिज्ञाहानिकृतो
महानधर्म इत्याहपुरेति । तव पुत्र्यां जनिष्यते तस्मै राज्यं दास्यामीति
प्रतिज्ञातवानित्यर्थः  ॥  २।१०७।३  ॥   

  

ननु ऽस्त्रीषु नर्मविवाहे च वृत्त्यर्थे प्राणसंकटे । गोब्राह्मणार्थे
हिंसायां नानृतं स्याज्जुगुप्सितम्  ॥ ऽ इति स्मृतेः कौसल्यायां
विद्यमानायां कैकेयीविवाहस्य नर्मविवाहत्वात्तत्प्रतिज्ञाहानिर्न
दोषायेत्यत आहदेवासुरे चेति । देवासुरे तत्संबन्धिनि । एवं
चोपकारप्रत्युपकाररूपत्वादेतदनृते महान्दोष इति भावः । वरं वहद्वयम्  ॥   

२।१०७।४  ॥   

ततो हतोः संप्रतिश्राव्य प्रतिज्ञां कारयित्वा  ॥  २।१०७।५  ॥   

  

याचनप्रकारमाहतवेति । नियुक्तो वरबलेन नियोजितः । तद्वरं तद्रूपवरम्  ॥ 
२।१०७।६  ॥   

  

अत्र दण्डकाख्ये वने चतुर्दश वर्षाणि वरदानिकं वरदाननिमित्तकं वासं
नियुक्तः तं प्रति प्रेरित इत्यर्थः । अत्रायमप्यर्थःदेवेभ्यो
मद्दत्तवरदाननिमित्तकम् अन्तर्यामिणा तथा प्रेरणात् अत एवात्र दण्डकारण्ये
एतत्प्रसङ्गेनैव तत्प्रयोजननिष्पत्तेरिति  ॥  २।१०७।७  ॥   

  

ननु वने रक्षआदिभ्यो नानादुःखसंभावनेत्यतो ऽप्रतिद्वन्द्व इति ।
समाधिकबलशत्रुहीनः सर्वे ऽपि मत्तो हीनबला एवेति न तद्भयावकाश इति
व्यङ्ग्यो ऽर्थः, आपाततस्तु अप्रतिद्वन्द्वः स्पर्धारहितः इति  ॥  २।१०७।८
 ॥   

  

तथेत्येव तथेवति पितृनियुक्त एवेति । अर्हसीत्यार्षम् । ऽअर्हतिऽ इति
पाठान्तरम् अत एव संबोधनं राजेन्द्रेति  ॥  २।१०७।९  ॥   

  

ऋणात्कैकेयीसंबन्ध्यृणात् । मत्कृते मत्प्रीत्यर्थम् । त्राहीत्यार्षम् ।
अभिनन्दय न तु निन्दय तत्कृतस्यार्थस्य बहूपकारकत्वादिति व्यङ्ग्यम्  ॥ 
२।१०७।१०  ॥   

  

स्वोक्तस्यावश्यकत्वे संमतिमाहश्रूयते इति । गयेषु गयाप्रदशेषु यजमानेन
यागं कुर्वता पितृन्प्रति पितृप्रीतिमुद्दिश्य  ॥  २।१०७।११  ॥   

  

तां श्रुतिमाहपुन्नाम्न इति । पुदिति नरकनाम त्रायतेः कः प्रत्ययः ।
व्युत्पत्त्यन्तरमाहपितनिति । पितृन्पाति इत्यर्थे पुत्रस्य
पृष्टोदरादित्वात्साधुत्वम् । पितृनुद्दिश्य कृतेष्टापूर्तादिना
स्वर्लोकप्रापणेन तेषां रक्षणमित्याहुः  ॥  २।१०७।१२  ॥   

  

गयां पितृस्वर्गसाधनं गयाक्षेत्रम् । एषा च पितृमां परलोकसाधनं
पुत्रेणावश्यं कार्यमित्यर्थे संमतिः  ॥  २।१०७।१३  ॥   

  

एवं पितृपरलोकसाधनम्  ॥  २।१०७।१४१६  ॥   

  

वन्यानामिति अनेन भाविवानरराजाधिपत्यादि सूचितम्  ॥  २।१०७।१७  ॥   

  

दिनकरभा इति द्वितीयाबहुवचनम् । वर्षत्रं छत्रम् । शीतां छायामित्यन्वयः  ॥ 
२।१०७।१८  ॥   

  

सौमित्रिर्लक्ष्मणः । चराम विषौ लोट् संपादयामेत्यर्थः  ॥  २।१०७।१९  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे सप्ताधिकशततमः सर्गः  ॥  २।१०७  ॥   

  

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/2_ayodhyAkANDam/07-rAma-darshanam/107_rAmasya_pitrAjnApAlanakathanam.md">
<details><summary><h3>द्राविडपाठः ...{Loading}...</h3></summary>


पुनरेवं ब्रुवाणं तं भरतं लक्ष्मणाग्रजः।  
प्रत्युवाच ततः श्रीमान् ज्ञातिमध्येऽभिसत्कृतः ॥ 2.107.1 ॥   
उपपन्नमिदं वाक्यं यत्त्वमेवमभाषथाः।  
जातः पुत्रो दशरथात् कैकेय्यां राजसत्तमात् ॥ 2.107.2 ॥   
पुरा भ्रातः पिता नः स मातरं ते समुद्वहन्।  
मातामहे समाश्रौषीद्राज्यशुल्कमनुत्तमम् ॥ 2.107.3 ॥   
दैवासुरे च सङ्ग्रामे जनन्यै तव पार्थिवः।  
सम्प्रहृष्टो ददौ राजा वरमाराधितः प्रभुः ॥ 2.107.4 ॥   
ततः सा सम्प्रतिश्राव्य तव माता यशस्विनी।  
अयाचत नरश्रेष्ठं द्वौ वरौ वरवर्णिनी ॥ 2.107.5 ॥   
तव राज्यं नरव्याघ्र मम प्रव्राजनं तथा।  
तौ च राजा तदा तस्यै नियुक्तः प्रददौ वरौ ॥ 2.107.6 ॥   
तेन पित्राऽहमप्यत्र नियुक्तः पुरुषर्षभ।  
चतुर्दश वने वासं वर्षाणि वरदानिकम् ॥ 2.107.7 ॥   
सोऽहं वनमिदं प्राप्तो निर्जनं लक्ष्मणान्वितः।  
सीतया चाप्रतिद्वन्द्वः सत्यवादे स्थितः पितुः ॥ 2.107.8 ॥   
भवानपि तथेत्येव पितरं सत्यवादिनम्।  
कर्त्तुमर्हति राजेन्द्र क्षिप्रमेवाभिषेचनात् ॥ 2.107.9 ॥   
ऋणान्मोचय राजानं मत्कृते भरत प्रभुम्।  
पितरं चापि धर्मज्ञं मातरं चाभिनन्दय ॥ 2.107.10 ॥   
श्रूयते हि पुरा तात श्रुतिर्गीता यशस्विना।  
गयेन यजमानेन गयेष्वेव पितॄन् प्रति ॥ 2.107.11 ॥   
पुन्नाम्नो नरकाद्यस्मात् पितरं त्रायते सुतः।  
तस्मात् पुत्र इति प्रोक्तः पितॄन् यत्पाति वा सुतः ॥ 2.107.12 ॥   
एष्टव्या बहवः पुत्रा गुणवन्तो बहुश्रुताः।  
तेषां वै समवेतानामपि कश्चिद्गयां व्रजेत् ॥ 2.107.13 ॥   
एवं राजर्षयः सर्वे प्रतीता राजनन्दन।  
तस्मात् त्राहि नरश्रेष्ठ पितरं नरकात् प्रभो ॥ 2.107.14 ॥   
अयोध्यां गच्छ भरत प्रकृतीरनुरञ्जय।  
शत्रुघ्नसहितो वीर सह सर्वैर्द्विजातिभिः ॥ 2.107.15 ॥   
प्रवेक्ष्ये दण्डकारण्यमहमप्यविलम्बयन्।  
आभ्यां तु सहितो राजन् वैदेह्या लक्ष्मणेन च ॥ 2.107.16 ॥   
त्वं राजा भरत भव स्वयं नराणां वन्यानामहमपि राजराण्मृगाणाम्।  
गच्छत्वं पुरवरमद्य सम्प्रहृष्टः संहृष्टस्त्वहमपि दण्डकान् प्रवेक्ष्ये ॥ 2.107.17 ॥   
छायां ते दिनकरभाः प्रबाधमानं वर्षत्रं भरत करोतु मूर्ध्नि शीताम्।  
एतेषामहमपि काननद्रुमाणां छायां तामति शयिनीं सुखी श्रयिष्ये ॥ 2.107.18 ॥   
शत्रुघ्नः कुशलमतिस्तु ते सहायः सौमित्रिर्मम विदितः प्रधानमित्रम्।  
चत्वारस्तनयवरा वयं नरेन्द्रं सत्यस्थं भरत चराम मा विषादम् ॥ 2.107.19 ॥   

</details>
</div>
