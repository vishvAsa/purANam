---
title: ०४९

---
॥सनत्कुमार उवाच॥  
आदौ तु पञ्चतीर्थेषु चोत्तरे मानसे विधिः।  
आचम्य कुशहस्तेन शिरश्चाभ्युक्ष्य वारिणा ॥ ४९.१ ॥  
उत्तरं मानसं गच्छेन्मन्त्रेण स्नानमाचरेत्।  
उत्तरे मानसे स्नानं करोम्यात्मविशुद्धये ॥ ४९.२ ॥  
सूर्य्यलोकादिसंसिद्धिसिद्धये पितृमुक्तये।  
देवादींस्तर्पयित्वाथ श्राद्धं कुर्यात् सपिण्डकम् ॥ ४९.३ ॥  
मानसं हि सरो ह्यत्र तस्मादुत्तरमानसम्।  
सूर्य्यं नत्वार्च्चयित्वाथ सूर्य्यलोकं नयेत्पितॄन् ॥ ४९.४ ॥  
नमो भगवते भर्त्रे सोमभौमज्ञरूपिणे।  
जीवभार्गवसौरेयराहुकेतुस्वरूपिणे ॥ ४९.५ ॥  
उत्तरान्मानसान्मौनी व्रजेद्दक्षिणमानसम्।  
उदीचीतीर्थमित्युक्तं तत्रौदीच्यं विमुक्तिदम् ।  
अत्र स्नातो दिवं याति स्वशरीरेण मानवः ॥ ४९.६ ॥  
मध्ये कनखलं तीर्थं त्रिषुलोकेषु विश्रुतम्।  
स्नातः कनकवद्भाति नरो याति पवित्रताम् ॥ ४९.७ ॥  
तस्य दक्षिणभागे च तीर्थं दक्षिणमानसम्।  
अतः कनखलं लोके ख्यातं तीर्थमनुत्तमम् ॥ ४९.८ ॥  
दक्षिणे मानसे चैव तीर्थत्रयमुदाहृतम्।  
स्नात्वा तेषु विधानेन कुय्याच्छ्राद्धं पृथक्पृथक् ॥ ४९.९ ॥  
दक्षिणे मानसे स्नानं करोम्यात्मविशुद्धये।  
सूर्य्यलोकादिसंसिद्धिसिद्धये पितृमुक्तये ॥ ४९.१० ॥  
ब्रह्महत्यादिपापौघ यातनाया विमुक्तये।  
दिवाकर करोमीह स्नानं दक्षिणमानसे ॥ ४९.११ ॥  
नमामि सूर्य्यं तृप्त्यर्थं पितॄणां तारणाय च।  
पुत्रपौत्रधनैश्वर्य्यायायुरारोग्य वृद्धये ॥ ४९.१२ ॥  
अनेन स्नानपूजादि कृत्वा श्राद्धं सपिण्डकम्।  
कृत्वा नत्वा च मौन्यर्कमिमं मन्त्रमुदीरयेत् ॥ ४९.१३ ॥  
फल्गुतीर्थं व्रजेत्तस्मात् सर्व्वतीर्थोत्तमोत्तमम्।  
मुक्तिर्भवति कर्त्तॄणां पितॄणां श्राद्धतः सदा ॥ ४९.१४ ॥  
ब्रह्मणा प्रार्थितो विष्णुः फल्गुको ह्यभवत्पुरा।  
दक्षिणाग्नौ हुतं तत्र तद्रजः फल्गुतीर्थकम् ॥ ४९.१५ ॥  
तस्मिन्फलति फल्ग्वा गौः कामधेनुर्जलं मही।  
दृष्टेरन्तर्गतं यस्मात्फल्गुतीर्थं न निष्फलम् ॥ ४९.१६ ॥  
तीर्थानि यानि सर्व्वाणि भुवनेष्वखिलेष्वपि।  
तानि स्नातुं समायान्ति फल्गुतीर्थं सुरैः सह ॥ ४९.१७ ॥  
गङ्गा पादोदकं विष्णोः फल्गुर्ह्यादिगदाधरः।  
स्वयं हि द्रवरूपेण तस्माद्गङ्गाधिकं विदुः ॥ ४९.१८ ॥  
अश्वमेधसहस्राणां सहस्रं यः समाचरेत्।  
नासौ तत्फलमाप्नोति फल्गुतीर्थे यदाप्नुयात् ॥ ४९.१९ ॥  
फल्गुतीर्थे विष्णुजले करोमि स्नानमादृतः।  
पितॄणां विष्णुलोकाय भुक्तिमुक्तिप्रसिद्धये ॥ ४९.२० ॥  
फल्गुतीर्थे नरः स्नात्वा तर्पणं श्राद्धमाचरेत्।  
सपिण्डकं स्वसूत्रोक्तं नमेदथ पितामहम् ॥ ४९.२१ ॥  
नमः शिवाय देवाय ईशाय पुरुषाय वै।  
अघोरवामदेवाय सद्योजाताय शम्भवे ॥ ४९.२२ ॥  
फल्गुतीर्थे नरः स्नात्वा दृष्ट्वा देवं गदाधरम्।  
आत्मानं तारयेत्सद्यो दश पूर्वान्दशापरान् ॥ ४९.२३ ॥  
नत्वा गदाधरं देवं मन्त्रेणानेन पूजयेत् ।  
ओं नमो वासुदेवाय नमः सङ्कर्षणाय च ॥ ४९.२४ ॥  
प्रद्युम्नायानिरुद्धाय श्रीधराय च विष्णवे ।  
पञ्चतीर्थे नरः स्नात्वा ब्रह्मलोकं नयेत्पितॄन् ॥ ४९.२५ ॥  
अमृतैः पञ्चभिः स्नानं पुष्पवस्त्राद्यलङ्कृतम्।  
न कुर्य्याद्यो गदापाणेस्तस्य श्राद्धमसार्थकम् ॥ ४९.२६ ॥  
नागकूटाद्गृध्रकूटाद्युपादुत्तरमानसात्।  
एतद्गयाशिरः प्रोक्तं फल्गुतीर्थन्तदुच्यते ॥ ४९.२७ ॥  
मुण्डपृष्ठनगाधस्तात्फल्गुतीर्थमनुत्तमम्।  
अत्र श्राद्धादिना सर्व्वे पितरो मोक्षमाप्नुयुः ॥ ४९.२८ ॥  
प्रथमेऽह्नि विधिः प्रोक्तो द्वितीये दिवसे व्रजेत्।  
धर्म्मारण्यं तत्र धर्म्मो यस्माद्यज्ञमकारयत् ॥ ४९.२९ ॥  
गमनाद्ब्रह्मलोकाप्तिर्भवत्येव हि नारद।  
मतङ्ग वाप्यां यः स्नात्वा तर्पणं श्राद्धमाचरेत् ॥ ४९.३० ॥  
गत्वा नत्वा मतङ्गेशमिमं मन्त्रमुदीरयेत्।  
प्रमाणं देवताः सन्तु लोकपालाश्च साक्षिणः ॥ ४९.३१ ॥  
मयागत्यमतङ्गेऽस्मिन्पितॄणां निष्कृतिः कृता।  
पूर्व्वं हि ब्रह्मतीर्थं च कूपे श्राद्धादि कारयेत् ॥ ४९.३२ ॥  
तत्कूपयूपयोर्म्मध्ये सर्व्वांस्तारयते पितॄन्।  
धर्म्मं धर्म्मेश्वरं नत्वा महाबोधितरुं नमेत् ॥ ४९.३३ ॥  
नमस्तेऽश्वत्थराजाय ब्रह्मविष्णुशिवात्मने।  
बोधिद्रमाय कर्तॄणां पितॄणां तारणाय च ॥ ४९.३४ ॥  
येऽस्मत्कुले मातृवंशे बान्धवा दुर्गतिं गताः।  
त्वद्दर्शनात्स्पर्शनाच्च स्वर्गतिं यान्तु शाश्वतीम् ॥ ४९.३५ ॥  
ऋणत्रयं मया दत्तं गयामागत्य वृक्षराट्।  
त्वत्प्रसादान्महापापाद्विमुक्तोऽहं भवार्णवात् ॥ ४९.३६ ॥  
तृतीये ब्रह्मसरसि स्नात्वा श्राद्धं सपिण्डकम्।  
कृत्वा सर्व्वप्रमाणेन मन्त्रेण विधिवत्सुतः ॥ ४९.३७ ॥  
स्नानं करोमि तीर्थेऽस्मिन् ऋणत्रयविमुक्तये।  
तत्कूपयूपयोर्मध्ये ब्रह्मलोकं नयेत्पितॄन् ॥ ४९.३८ ॥  
यागं कृत्वोत्थियो यूपो ब्रह्मणा यूप इत्यसौ।  
कृत्वा ब्रह्मसरःश्राद्धं सर्व्वांस्तारयते पितॄन् ॥ ४९.३९ ॥  
यूपं प्रदक्षिणीकृत्य वाजपेयफलं लभेत्।  
ब्रह्माणं च नमस्कृत्य ब्रह्मलोकं नयेत्पितॄन् ॥ ४९.४० ॥  
नमोऽस्तु ब्रह्मणेऽजाय जगज्जन्मादिरूपिणे ।  
भक्तानाञ्च पितॄणाञ्च तारकाय नमो नमः ॥ ४९.४१ ॥  
गोप्रचारसमीपस्था आम्रा ब्रह्मप्रकल्पिताः।  
तेषां सेचनमात्रेण पितरो मोक्षगामिनः ॥ ४९.४२ ॥  
आम्रं ब्रह्मसरोद्भूतं ब्रह्मदेवमयं तरुम्।  
विष्णुरूपं प्रसिञ्चामि पितॄणां मुक्तिहेतवे ॥ ४९.४३ ॥  
एको मुनिः कुम्भकुशाग्रहस्त आम्रस्य मूले सलिलं ददामि।  
आम्रश्च तृप्ता एका क्रियाद्व्यर्थकरी प्रसिद्धा ॥ ४९.४४ ॥  
ततो यम बलिं दद्यान्मन्त्रेणानेन संयतः।  
यमराजधर्म्मराजौ निश्चलार्थं व्यवस्थितौ ॥ ४९.४५ ॥  
ताभ्यां बलिं प्रयच्छामि पुतॄणां मुक्तिहेतवे।  
ततः श्वानबलिं दद्यान्मन्त्रेणानेन नारद ॥ ४९.४६ ॥  
द्वौ श्वानौ श्यामशबलौ वैवस्वतकुलोद्भवौ।  
ताभ्यां बलिं प्रयच्छामि रक्षेतां पथि सर्व्वादा ॥ ४९.४७ ॥  
ततः काकबलिं दद्यान्मन्त्रेणानेन नारद।  
ऐन्द्रवारुणवायव्ययाम्या वै नैऋतास्तथा ॥ ४९.४८ ॥  
वायसाः प्रतिगृह्णन्तु भूमौ पिण्डं समर्पितम्।  
फल्गुतीर्थे चतुर्थेऽह्नि स्नानादिकमथाचरेत् ॥ ४९.४९ ॥  
गयाशिरस्यथ श्राद्धं पादे कुर्य्यात्सपिण्डकम्।  
साक्षाद्गयाशिरस्तत्र फल्गुतीर्थाश्रितं कृतम् ॥ ४९.५० ॥  
नागाज्जनार्द्दनाद्ब्रह्मयूपाच्चोत्तरमानसात्।  
एतद्गयाशिरः प्रोक्तं फल्गुतीर्थं तदुच्यते ॥ ४९.५१ ॥  
पितामहं समासाद्य यावदुत्तरमानसम्।  
फल्गुतीर्थन्तु विज्ञेयं देवानामपि दुर्लभम् ॥ ४९.५२ ॥  
क्रौञ्चपादात्फल्गुतीर्थं यावत्साक्षाद्गयाशिरः।  
मुखं गयासुरस्यैतत्तस्माच्छ्राद्धमिहाक्षयम् ॥ ४९.५३ ॥  
मुण्डपृष्ठान्नगाधस्तात्साक्षात्तत्फल्गुतीर्थ कम्।  
आद्यो गदाधरो देवो व्यक्ताव्यक्तात्मना स्थितः ॥ ४९.५४ ॥  
विष्ण्वादिपदरूपेण पितॄणां मुक्तिहेतवे।  
एतद्विष्णुपदं दिव्यं दर्शनात्पापनाशनम् ॥ ४९.५५ ॥  
स्पर्शनात्पूजनाद्वापि पितॄणां दत्तमक्षयम्।  
श्राद्धं सपिण्डकं कृत्वा कुलसाहस्रमात्मना ॥ ४९.५६ ॥  
नयेद्विप्णुपदं दिव्यमनन्तं शिवमव्ययम्।  
श्राद्धं कृत्वा रुद्रपदे नयेत्कुलशतं नरः ॥ ४९.५७ ॥  
सहात्मना शिवपुरं तथा ब्रह्मपदे नरः।  
ब्रह्मलोकं कुलशतं समुद्धृत्य नयेत्पितॄन् ॥ ४९.५८ ॥  
कश्यपस्य पदे श्राद्धी ब्रह्मलोकं नयेत्पितॄन्।  
दक्षिणाग्निपदे श्राद्धी पितॄन्ब्रह्मपुरं नयेत् ॥ ४९.५९ ॥  
गार्हपत्यपदे श्राद्धी वाजपेयफलं लभेत्।  
श्राद्धं कृत्वाहवनीये अश्वमेधफलं लभेत् ॥ ४९.६० ॥  
श्राद्धं कृत्वा सभ्यपदे ज्योतिष्टोमफलं लभेत् ।  
आवसथ्यपदे श्राद्धी पितॄन्ब्रह्मपुरं नयेत् ॥ ४९.६१ ॥  
श्राद्धं कृत्वा शक्रपदे इन्द्रलोकं नयेत्पितॄन्।  
अगस्त्यस्य पदे श्राद्धी पितॄन्ब्रह्मपुरं नयेत् ॥ ४९.६२ ॥  
क्रौञ्चमातङ्गयोः श्राद्धी ब्रह्मलोकं नयेत्पितॄन्।  
श्राद्धी सूर्य्यपदे पञ्च पापिनोऽर्क्कपुरं नयेत् ॥ ४९.६३ ॥  
कार्तिकेयपदे श्राद्धी शिवलोकं नयेत्पितॄन्।  
गणेशस्य पदे श्राद्धी रुद्रलोकं नयेत्पितॄन् ॥ ४९.६४ ॥  
गजकर्णतर्पणकृन्निर्मलं स्वर्नयेत्पितॄन्।  
अन्येषाञ्च पदे श्राद्धी पितॄन्ब्रह्मपुरं नयेत् ॥ ४९.६५ ॥  
सर्व्वेषां काश्यपं श्रेष्ठं विष्णो रुद्रस्य वै पदम्।  
ब्रह्मणश्च पदं चापि श्रेष्ठं तत्र प्रकीर्त्तितम् ॥ ४९.६६ ॥  
प्रारम्भे च समाप्तौ च तेषामन्यतमं स्मृतम्।  
श्रेयस्करं भवेत्तत्र श्राद्धकर्त्तुश्च नारद ॥ ४९.६७ ॥  
कश्यपस्य पदे दिव्ये भारद्वाजो मुनिः पुरा।  
श्राद्धं कृत्वोद्यतो दातुं पित्रादिभ्यश्च पिण्डकम् ॥ ४९.६८ ॥  
शुक्लकृष्णौ ततो हस्तौ पदमुद्भिद्य निर्गतौ।  
दृष्ट्वा हस्तद्वयं तत्र मुनिः संशयमागतः ॥ ४९.६९ ॥  
ततः स्वमातरं शान्तां पप्रच्छ स महामुनिः।  
कश्यपस्य पदे दिव्ये शुक्ले कृष्णेऽथ वा करे ॥ ४९.७० ॥  
पिण्डो देयो मया मातर्जानासि पितरं वद॥  
        ॥शान्तोवाच॥  
भारद्वाज महाप्राज्ञ देहि कृष्णाय पिण्डकम् ॥ ४९.७१ ॥  
भारद्वाजस्ततः पिण्डं दातुं कृष्णाय चोद्यतः।  
श्वेतोऽदृश्योऽब्रवीत्तत्र पुत्रस्त्वं हि ममौरसः ॥ ४९.७२ ॥  
कृष्णोऽब्रवीन्मम क्षेत्रं ततो मे देहि पिण्डकम्।  
स्वैरिण्यथाब्रवीद्दातुं क्षेत्रिणे बीजिने ततः ॥ ४९.७३ ॥  
भारद्वाजस्ततः पिण्डं कश्यपस्य पदे ददौ ।  
हंसयुक्तविमानेन ब्रह्मलोकमुभौ गतौ ॥ ४९.७४ ॥  
रामो रुद्रपदे श्राद्धे पिण्डदानाय चोद्यतः।  
पिता दशरथः स्वर्गात्प्रसार्य्य करमागतः ॥ ४९.७५ ॥  
नादात्पिण्डं करे रामो ददौ रुद्रपदे ततः।  
शास्त्रार्थातिक्रमाद्भीतं रामं दशरथोऽब्रवीत् ॥ ४९.७६ ॥  
तारितोऽहं त्वया पुत्र रुद्रलोकमवाप्नुयाम्।  
हस्ते पिण्डप्रदानेन स्वर्गतिर्न हि मे भवेत् ॥ ४९.७७ ॥  
त्वञ्च राज्यं चिरं कृत्वा पालयित्वा द्विजान्प्रजाः।  
यज्ञान्सदक्षिणान्कृत्वा विष्णुलोकं व्रजिष्यसि ॥ ४९.७८ ॥  
पुर्य्ययोध्याजनैः सार्द्धं कृमिकीटादिभिः सह।  
इत्युक्त्वासौ दशरथो रुद्रलोकं परं ययौ ॥ ४९.७९ ॥  
भीष्मो विष्णुपदे श्रेष्ठे आहूय पितरं स्वकम्।  
श्राद्धं कृत्वोद्यतो दातुं पित्रादिभ्यश्च पिण्डकम् ॥ ४९.८० ॥  
पितुर्विनिर्गतौ हस्तौ गयाशिरसि शन्तनोः।  
नादात्पिण्डं करो भीष्मो ददौ विष्णुपदे ततः ॥ ४९.८१ ॥  
शन्तनुः प्राह सन्तुष्टः शास्त्रार्थे निश्चलो भवान्।  
त्रिकालदृष्टिर्भवत् चान्ते विष्णुश्च ते गतिः ॥ ४९.८२ ॥  
स्वेच्छया मरणं चास्तु इत्युक्त्वा मुक्तिमागतः।  
कनकेशञ्च केदारं नारसिंहं च वामनम् ॥ ४९.८३ ॥  
उदङ्मार्गे समभ्यर्च्च्य पितॄन्सर्व्वांश्च तारयेत्।  
गयाशिरसि यः पिण्डान्येषां नाम्ना तु निर्वपेत् ॥ ४९.८४ ॥  
नरकस्था दिवं यान्ति स्वर्गस्था मोक्षमाप्नुयुः।  
गयाशिरसि यः पिण्डं शमीपत्रप्रमाणतः ॥ ४९.८५ ॥  
कन्दमूलफलाद्यैर्वा दद्यात्स्वर्गं नयेत्पितॄन्।  
पदानि यत्र दृश्यन्ते विष्ण्वादीनां तदग्रतः ॥ ४९.८६ ॥  
श्राद्धं कृत्वा सपिण्डञ्च तेषां लोकान्नयेत्पितॄन्।  
सर्व्वत्र मुण्डपृष्ठाद्रिः पदैरेभिः सुलक्षितः ॥ ४९.८७ ॥  
प्रयान्ति पितरः सर्व्वे ब्रह्मलोकमनामयम्।  
हेत्यसुरस्य यच्छीर्षं गदया तद्द्विधाकृतम् ॥ ४९.८८ ॥  
ततः प्रक्षालिता यस्मात्तीर्थं तच्च विमुक्तये।  
गदालोलमिति ख्यातं सर्व्वेषामुत्तमोत्तमम् ॥ ४९.८९ ॥  
गदालोले महातीर्थे गदाप्रक्षालनाद्धरेः।  
स्नानं करोमि सिद्ध्यर्थमक्षयं पदमाप्नुयाम् ॥ ४९.९० ॥  
पञ्चमेऽह्नि गदालोले स्नात्वा कुर्य्यात्सपिण्डकम्।  
श्राद्धं पितॄन्ब्रह्मलोकं नयेदात्मानमेव च ॥ ४९.९१ ॥  
ब्रह्मप्रकल्पितान्विप्रान् हव्यकव्यादिनार्च्चयेत्।  
तैस्तुष्टैस्तोषिताः सर्व्वाः पितृभिः सह देवताः ॥ ४९.९२ ॥  
कृते श्राद्धेऽक्षयवटे अन्नेनैव प्रयत्नतः।  
पितॄन्नयेद्ब्रह्मलोकमक्षयन्तु सनातनम् ॥ ४९.९३ ॥  
वटवृक्षसमीपे तु शाकेनाप्युदकेन वा।  
एकस्मिन्भोजिते विप्रे कोटिर्भवति भोजिता ॥ ४९.९४ ॥  
देयं दानं षोडशकं गयातीर्थपुरोधसे।  
वस्त्रं गन्धादिभिः पुत्रैः सम्यक्सम्पूज्य यत्नतः ॥ ४९.९५ ॥  
गयातीर्थवटे चैव पितॄणां दत्तमक्षयम् ।  
दृष्ट्वा नत्वा च सम्पूज्य वटेशं सुसमाहितः ॥ ४९.९६ ॥  
पितॄन्नयेद्ब्रह्मलोकमक्षयन्तु सनातनम्।  
गयायां धर्म्मपृष्ठे च सरसि ब्रह्मणस्त था ॥ ४९.९७ ॥  
गयाशीर्षे वटे चैव पितॄणां दत्तमक्षयम्।  
एकार्णवे वटस्याग्रे यः शेते योगनिद्रया ॥ ४९.९८ ॥  
बालरूपधरस्तस्मै नमस्ते योगशायिने।  
संसारवृक्षशस्त्रायाशेषपापहराय च ॥ ४९.९९ ॥  
अक्षयब्रह्मदात्रे च नमोऽक्षयवटाय वै।  
कलौ माहेश्वरा लोका येन तस्माद्गदाधरः।  
लिङ्गरूपोऽभवत्तञ्च वन्दे श्रीप्रपितामहम् ॥ ४९.१०० ॥  
इति श्रीवायुपुराणे वायुप्रोक्ते गयामाहात्म्यं नामोनपञ्चाशत्तमोऽध्यायः ॥ ४९ ॥