+++
title = "००५ अयोध्यावर्णनम्"
title_english = "005 City ayodhya detailed"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_1/Kanda_1_BK-005-Ayodhya_Varnavam.mp3"></div>

<div class="js_include collapsed" newlevelforh1="2" title="IITK" unfilled url="/purANam/rAmAyaNam/audIchya-pAThaH/iitk/1_bAlakANDam/02-putrakAmaH/005_ayodhyAvarNanam.md">
<details><summary><h2>IITK ...{Loading}...</h2></summary>

Dasaratha's kingdom and greatness of Ayodhya.



### श्लोकः
#### मूलम्
सर्वा पूर्वमियं येषामासीत्कृत्स्ना वसुन्धरा ।  
प्रजापतिमुपादाय नृपाणां जयशालिनाम् ॥1.5.1॥

#### शब्दार्थः
सर्वाः all (bounded by all islands), कृत्स्ना entirely, इयं वसुन्धरा this earth, प्रजापतिम् उपादाय commencing from Prajapati (Manu) and his descendents, जयशालिनाम् of victorious, येषां  नृपाणाम् relating to those kings, पूर्वम् in the olden periods, आसीत् belonged.

#### आङ्ग्लानुवादः
Formerly, this entire earth belonged to  those victorious kings starting from Prajapati (Manu).



### श्लोकः
#### मूलम्
येषां स सगरो नाम सागरो येन खानितः ।  
षष्टिः पुत्रसहस्राणि यं यान्तं पर्यवारयन् ॥1.5.2॥

#### शब्दार्थः
येन by whom, सागरः ocean, खानितः was made to be dug, यान्तम् while he was marching (to the battle), यम् whom, षष्टिः पुत्रसहस्राणि sixty thousand sons, पर्यवारयन् surrounded by, सः that, सगरो नाम king named Sagara, येषाम् amongst those.

#### आङ्ग्लानुवादः
Among them a king named Sagara got the ocean dug and his sixty thousand sons surrounded him whenever he went (to battle).



### श्लोकः
#### मूलम्
इक्ष्वाकूणामिदं तेषां राज्ञां वंशे महात्मनाम् ।  
महदुत्पन्नमाख्यानं रामायणमिति श्रुतम् ॥1.5.3॥

#### शब्दार्थः
तेषाम् their, महात्मनाम् mighty monarchs, इक्ष्वाकूणाम् of the Ikshvakus, राज्ञाम् of kings, वंशे in that race, रामायणमिति known as 'Ramayanam', श्रुतम् celebrated, महत् great, इदम् this, आख्यानम् epic, उत्पन्नम् arose.

#### आङ्ग्लानुवादः
It was from the family of mighty monarchs with Ikshvaku as its founder and the kings born in that race, the celebrated epic known as the 'Ramayanam' arose.



### श्लोकः
#### मूलम्
तदिदं वर्तयिष्यामि सर्वं निखिलमादितः ।  
धर्मकामार्थसहितं श्रोतव्यमनसूयया ॥1.5.4॥

#### शब्दार्थः
तत् thence, इदम् this (Ramayanam), सर्वम् completely, वर्तयिष्यामि I shall propagate in this world, निखिलम् the entire Ramayanam, धर्मकामार्थसहितम् incorporating the merits of dharma, artha and kama, आदितः from the beginning, अनसूयया without prejudice, श्रोतव्यम् should be heard .

#### आङ्ग्लानुवादः
I shall propagate this Ramayanam, incorporating the merits of dharma, artha and kama, and complete in all respects. It deserves to be heard right from the start without prejudice.



### श्लोकः
#### मूलम्
कोसलो नाम मुदितस्स्फीतो जनपदो महान् ।  
निविष्टस्सरयूतीरे प्रभूतधनधान्यवान् ॥1.5.5॥

#### शब्दार्थः
प्रभूतधनधान्यवान् abundant in foodgrains and wealth, मुदितः rejoiced, स्फीतः prosperous, कोसलो नाम named Kosala, महान् great, जनपदः country, सरयूतीरे on the banks of river Sarayu, निविष्टः was situated.

#### आङ्ग्लानुवादः
On the banks of river Sarayu, a great and prosperous country named Kosala, abundant in foodgrains and wealth and inhabited by contended people, was situated.



### श्लोकः
#### मूलम्
अयोध्या नाम नगरी तत्रासील्लोकविश्रुता ।  
मनुना मानवेन्द्रेण या पुरी निर्मिता स्वयम् ॥1.5.6॥

#### शब्दार्थः
तत्र in that Kosala country, या पुरी that city, मानवेन्द्रेण by lord of men, मनुना by Manu, स्वयम् personally, निर्मिता built, अयोध्या नाम named Ayodhya, लोकविश्रुता famous, नगरी city, आसीत् existed.

#### आङ्ग्लानुवादः
In the country called Kosala was the famous capital city of Ayodhya built by the lord of men, Manu .



### श्लोकः
#### मूलम्
आयता दश च द्वे च योजनानि महापुरी ।  
श्रीमती त्रीणि विस्तीर्णा सुविभक्तमहापथा ॥1.5.7॥

#### शब्दार्थः
श्रीमती beautiful and pleasing, सुविभक्तमहापथा welllaid out thoroughfares, महापुरी that great city of Ayodhya, दश च द्वे च twelve, योजनानि yojanas (fortyeight krosas or ninetysix miles), आयता in length, त्रीणि three yojanas (twelve krosas or twenty four miles), विस्तीर्णा in breadth.

#### आङ्ग्लानुवादः
With welllaid out thoroughfares, the beautiful and prosperous city of Ayodhya extended for twelve yojanas in length and three yojanas in breadth.



### श्लोकः
#### मूलम्
राजमार्गेण महता सुविभक्तेन शोभिता ।  
मुक्तपुष्पावकीर्णेन जलसिक्तेन नित्यशः ॥1.5.8॥

#### शब्दार्थः
सुविभक्तेन with welllaid out, मुक्तपुष्पावकीर्णेन strewn with fully blown blossoms, नित्यशः regularly, जलसिक्तेन sprinkled with water, महता by great, राजमार्गेण by principal highway, शोभिता looked splendid.

#### आङ्ग्लानुवादः
It looked splendid with its welllaid out and broad highway strewn with flowers and regularly sprinkled with water.



### श्लोकः
#### मूलम्
तां तु राजा दशरथो महाराष्ट्रविवर्धनः ।  
पुरीमावासयामास दिवं देवपतिर्यथा ॥1.5.9॥

#### शब्दार्थः
महाराष्ट्रविवर्धनः developing the prosperity of that great kingdom, राजा दशरथः king Dasaratha, देवपतिः Indra, दिवं यथा like heaven, तां पुरीम् that city, आवासयामास lived.

#### आङ्ग्लानुवादः
King Dasartha, augmenting the prosperity of the great kingdom, lived in the city of Ayodhya like Indra in heaven.



### श्लोकः
#### मूलम्
कवाटतोरणवतीं सुविभक्तान्तरापणाम् ।  
सर्वयन्त्रायुधवतीमुपेतां सर्वशिल्पिभिः ॥1.5.10॥

#### शब्दार्थः
कवाटतोरणवतीम् having arched outer gateways ornamented with panel doors, सुविभक्तान्तरापणाम् numerous welllaid local markets, सर्वयन्त्रायुधवतीम् having all kinds of  instruments and weapons, सर्वशिल्पिभिः all kinds of artificers, उपेताम् possessed of.

#### आङ्ग्लानुवादः
The city where all kinds of artificers lived had arched outer gateways, wellarranged local markets and all kinds of instruments and weapons.



### श्लोकः
#### मूलम्
सूतमागधसम्बाधां श्रीमतीमतुलप्रभाम् ।  
उच्चाट्टालध्वजवतीं शतघ्नीशतसङ्कुलाम् ॥1.5.11॥

#### शब्दार्थः
सूतमागधसम्बाधाम् abounded in euologists and genealogists praising the kings, श्रीमतीम् prosperous, अतुलप्रभाम् having matchless splendour, उच्चाट्टालध्वजवतीम् with stately edifices decorated with flags, शतघ्नीशतसङ्कुलाम् possessed of hundreds of sataghnis (missiles).

#### आङ्ग्लानुवादः
With matchless splendour, it abounded in eulogists and genealogists. It contained stately edifices decorated with flags and hundreds of sataghnis (missiles).



### श्लोकः
#### मूलम्
वधूनाटकसङ्घैश्च संयुक्तां सर्वतः पुरीम् ।  
उद्यानाम्रवणोपेतां महतीं सालमेखलाम् ॥1.5.12॥

#### शब्दार्थः
वधूनाटकसङ्घैश्च by hosts of female dancers and actors, संयुक्ताम् furnished with, सर्वतः पुरीम् on all sides of the city (surrounded by suburban towns), उद्यानाम्रवणोपेताम् filled with  gardens and mangogroves, महतीम् extensive, सालमेखलाम् rampart of sal trees as a girdle.

#### आङ्ग्लानुवादः
The city with suburban towns on all sides had several female dancers and actors.It was filled with gardens and mangogroves. And girdled by sal trees.



### श्लोकः
#### मूलम्
दुर्गगम्भीरपरिघां दुर्गामन्यैर्दुरासदाम् ।  
वाजिवारणसम्पूर्णां गोभिरुष्ट्रैः खरैस्तथा ॥1.5.13॥

#### शब्दार्थः
दुर्गगम्भीरपरिघाम् having strong fortifications and deep moat, दुर्गाम् difficult to access, अन्यैः by others, दुरासदाम् incapable of being approached, वाजिवारणसम्पूर्णां abounded with horses and elephants, तथा and, गोभिः by cattle, उष्ट्रैः by camels, खरैः by mules.

#### आङ्ग्लानुवादः
It was enclosed by strong fortifications and a deep moat. No enemy can ever enter and occupy that city. It abounded with several elephants and horses, cattle, camels and mules.



### श्लोकः
#### मूलम्
सामन्तराजसङ्घैश्च बलिकर्मभिरावृताम् ।  
नानादेशनिवासैश्च वणिग्भिरुपशोभिताम् ॥1.5.14॥

#### शब्दार्थः
बलिकर्मभिः by kings who make payment of tribute, सामन्तराजसङ्घैश्च by a host of tributary kings from neighbouring kingdoms, आवृताम् thronged, नानादेशनिवासैः by people from different countries, वणिग्भिः च with merchants also, उपशोभिताम् embellished.

#### आङ्ग्लानुवादः
It was embellished with a host of tributary kings who used to pay tributes and with  merchants from different countries.



### श्लोकः
#### मूलम्
प्रासादै रत्नविकृतैः पर्वतैरुपशोभिताम् ।  
कूटागारैश्च सम्पूर्णामिन्द्रस्येवामरावतीम् ॥1.5.15॥

#### शब्दार्थः
रत्नविकृतैः modified with precious gems(and decorated), प्रासादैः by palaces, पर्वतैः by mountains, उपशोभिताम् resplendent, कूटागारैः च by mansions, सम्पूर्णाम् complete, इन्द्रस्य अमरावतीमिव like Indra's Amaravati.

#### आङ्ग्लानुवादः
Like Indra's Amaravati, it was adorned by mountains and mansions with precious stones.



### श्लोकः
#### मूलम्
चित्रामष्टापदाकारां नरनारीगणैर्युताम् ।  
सर्वरत्नसमाकीर्णां विमानगृहशोभिताम् ॥1.5.16॥

#### शब्दार्थः
चित्राम् wonderful to behold, अष्टापदाकाराम् like the shape of a board used to play the game of Ashtapada, the game of chance, नरनारीगणैः by groups of men and women, युताम् endowed with, सर्वरत्नसमाकीर्णाम् rich in all kinds of gems, विमानगृहशोभिताम् adorned with sevenstoried palaces.

#### आङ्ग्लानुवादः
With groups of men and women and adorned with sevenstoried palaces, it looked wonderful like a board where the game of ashtapada, is played. It was rich in all kinds of gems.



### श्लोकः
#### मूलम्
गृहगाढामविच्छिद्रां समभूमौ निवेशिताम् ।  
शालितण्डुलसम्पूर्णामिक्षुकाण्डरसोदकाम् ॥1.5.17॥

#### शब्दार्थः
गृहगाढाम् dense with dwellings, अविच्छिद्राम् no place left unutilised, समभूमौ on a levelled land, निवेशिताम् constructed, शालितण्डुलसम्पूर्णाम् stocked fully with fine-grained rice, इक्षुकाण्डरसोदकाम् water tasting like sugarcane juice.

#### आङ्ग्लानुवादः
Its dwellings were constructed on levelled ground with no space left unutilised. It was abundantly stocked with fine-grained rice and water which tasted sweet like sugarcane juice.



### श्लोकः
#### मूलम्
दुन्दुभीभिर्मृदङ्गैश्च वीणाभिः पणवैस्तथा ।  
नादितां भृशमत्यर्थं पृथिव्यां तामनुत्तमाम् ॥1.5.18॥

#### शब्दार्थः
दुन्दुभीभिः by trumpets, मृदङ्गैश्च by mrudangas, वीणाभिः by vinas, तथा and, पणवैः by panavas, भृशम् excessively, नादितां resounded, पृथिव्याम् on earth, अत्यर्थम् exceedingly, अनुत्तमाम् unsurpassed, ताम् that city.

#### आङ्ग्लानुवादः
The city echoed with the sounds of trumpets, mrudangas, vinas and panavas. There was no city on earth superior to Ayodhya.



### श्लोकः
#### मूलम्
विमानमिव सिद्धानां तपसाधिगतं दिवि ।  
सुनिवेशितवेश्मान्तां नरोत्तमसमावृताम् ॥1.5.19॥

#### शब्दार्थः
दिवि in heaven, तपसा through austerities, अधिगतम् acquired, सिद्धानाम् by siddhas, विमानमिव like an aerialcar, सुनिवेशितवेश्मान्ताम् of perfectly constructed palaces, नरोत्तमसमावृताम् inhabited by noblest of men.

#### आङ्ग्लानुवादः
Like an aerial car acquired by the siddhas in heaven through their austerities, the palaces were perfectly constructed in rows and inhabited by the noblest of men.



### श्लोकः
#### मूलम्
ये च बाणैर्न विध्यन्ति विविक्तमपरापरम् ।  
शब्दवेध्यं च विततं लघुहस्ता विशारदाः ॥1.5.20॥  
सिंहव्याघ्रवराहाणां मत्तानां नर्दतां वने ।  
हन्तारो निशितैश्शस्त्रैर्बलाद्बाहुबलैरपि ॥1.5.21॥  
तादृशानां सहस्रैस्तामभिपूर्णां महारथैः ।  
पुरीमावासयामास राजा दशरथस्तदा ॥1.5.22॥

#### शब्दार्थः
लघुहस्ताः sharphanded, विशारदाः skilled(in fight), ये who, विविक्तम् solitary person, अपरापरम् one who has no father or son, शब्दवेध्यम् following the sound, विततं च spreading over (the fleeing foe), बाणैः with arrows, न विध्यन्ति would not pierce, वने in the forest, नर्दताम् roaring, मत्तानाम् inebriated, सिंहव्याघ्रवराहाणाम् lions, tigers and boars, निशितैः with sharp, शस्त्रैः weapons, बलात् with the strength (of instruments), बाहुबलैरपि with the strength of arms as well, हन्तारः slayers, तादृशानाम् relating to those, महारथैः by maharathas, सहस्रैः in thousands, अभिपूर्णां filled, ताम् that, पुरीम् city of Ayodhya, तदा then, राजा दशरथः king Dasaratha, आवासयामास inhabited.

#### आङ्ग्लानुवादः
The city was inhabited by thousands of warriors known as maharathas. They were skilled archers and sharphanded. They would not pierce with arrows, solitary persons, persons without defence, fleeing foes who could be tracked down through hints from sound. With sharp arrows or with the strength of their arms, they would kill  
roaring and inebriated lions, tigers, boars etc. in the forest. It was in that city (of Ayodhya) that king Dasaratha lived.



### श्लोकः
#### मूलम्
तामग्निमद्भिर्गुणवद्भिरावृतां  
द्विजोत्तमैर्वेदषडङ्गपारगैः ।  
सहस्रदैस्सत्यरतैर्महात्मभि  
र्महर्षिकल्पै ऋषिभिश्च केवलैः ॥1.5.23॥

#### शब्दार्थः
अग्निमद्भिः by brahmins worshipping the  sacrificial fire, गुणवद्भिः endowed with virtues, वेदषडङ्गपारगैः versed in four vedas and six vedangas (branches of learning at the end of vedas), सहस्रदैः offering charity in thousands, सत्यरतैः devoted to truth, महात्मभिः by exceedingly wise, महर्षिकल्पैः resembling divine sages, केवलैः ऋषिभिः च by unique sages, द्विजोत्तमैः by excellent dwijas (brahmana, kshatriya and vaisyas), आवृताम् filled with, ताम् that Ayodhya.

#### आङ्ग्लानुवादः
That city (of Ayodhya) was filled with excellent dwijas (brahmana, kshatriya and vaisyas) performing rituals of sacrificial fire, virtuous and wellversed in the Vedas and Vedangas. They were generous, truthful and dignified. They were almost equal to rishis and maharshis.  

### समाप्तिः
 श्रीमद्रामायणे वाल्मीकीय आदिकाव्ये बालकाण्डे पञ्चमस्सर्गः॥  
Thus ends the fifth sarga of Balakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="2" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/1_bAlakANDam/02-putrakAmaH/005_ayodhyAvarNanam.md">
<details><summary><h2>भूषणम् ...{Loading}...</h2></summary>



सर्वापूर्वमियं येषामासीत्कृत्स्ना वसुन्धरा ।  

प्रजापतिमुपादाय नृपाणां जयशालिनाम्  ॥  १।५।१  ॥   

अथ परमकारुणिको भगवान् वाल्मीकिः रामायणाख्यं काव्यमारभमाणः
प्रारिप्सितप्रबन्धस्य निर्विघ्नपरिसमाप्त्यर्थं प्रचयगमनार्थं च
"आशीर्नमस्क्रिया वस्तुनिर्देशो वापि तन्मुखम्" इत्युक्तरीत्या
काव्यमुखत्वेनादौ कर्तव्यं वस्तुनिर्देशं कुर्वन् अर्थाद्विषयप्रयोजने च
दर्शयन् कर्तव्यं प्रतिजानानः सत्परिग्रहमर्थयते
सर्वापूर्वमित्यादिश्लोकचतुष्टयेन । सर्वेति । कृत्स्ना सप्तद्वीपात्मिका
इयं वसुन्धरा भूमिः । जयेन शालन्ते भासन्त इति जयशालिनः तेषाम् । येषां
नृपाणां प्रजापतिं मनुम् "मनुः प्रजापतिः  

पूर्वमिक्ष्वाकुस्तु मनोः सुतः ।" इति वक्ष्यमाणत्वात् । उपादाय आरभ्य
सर्वापूर्वं सर्वेषामितरेषां राज्ञामपूर्वं दुर्लभं यथा भवति तथा आसीत्
स्वमासीदित्यर्थः  ॥  १।५।१  ॥   

  

येषां स सगरो नाम सागरो येन खानितः ।  

षष्टिः पुत्रसहस्राणि यं यान्तं पर्यवारयन्  ॥  १।५।२  ॥   

जयशालित्वं कुत्रचिदुदाहृत्य दर्शयति येषामिति । येषां नृपाणां मध्ये सः
प्रसिद्धः सगरः । प्रसिद्धिमेवाह सागरस्समुद्रः स्वनामाङ्कितः येन सगरेण
खानितः षष्ट्या पुत्रसहस्रैरवदारितः । नाम प्रसिद्धौ । किञ्च यान्तं
दण्डयात्रया गच्छन्तं यं षष्टिः पुत्रसहस्राणि पर्यवारयन् परितो ऽगच्छन् ।
इक्ष्वाकुप्रभृतिषु विद्यमानेषु सगरमात्रकीर्तनं तेनाखिलायाः भूमेः
पुनरुद्धृतत्वात् । षष्टिरिति पङ्क्तिसूत्रे निपातितः । अत एकवचनस्यापि
बहुवचनविशेषणत्वम्  ॥  १।५।२  ॥   

  

इक्ष्वाकूणामिदं तेषां राज्ञां वंशे महात्मनाम् ।  

महदुत्पन्नमाख्यानं रामायणमिति श्रुतम्  ॥  १।५।३  ॥   

इक्ष्वाकूणामिति । महात्मनां महाप्रभावानाम्
इक्ष्वाकूणामिक्ष्वाकुवंश्यानाम् । "तद्राजस्य बहुषु तेनैवास्त्रियाम्" इति
तद्राजप्रत्ययस्य बह्वर्थत्वाल्लुक् । तेषां राज्ञां वंशे वंश्ये रामे
विषये रामायणमिति श्रुतं प्रसिद्धं महत् पूजनीयम् इदमाख्यानं कथाप्रबन्धः
उत्पन्नम्, ब्रह्मणः प्रसादादिति शेषः । तत्र निमित्तमात्रमहमिति
विनयोक्तिः । अत्र वर्णनीयस्य नायकस्य सर्वापूर्वमित्यनेन महाभाग्यत्वं नाम
गुण उक्तः । येषामित्यादिश्लोकद्वयेन महाकुलीनत्वम्  ॥  १।५।३  ॥   

  

तदिदं वर्तयिष्यामि सर्वं निखिलमादितः ।  

धर्मकामार्थसहितं श्रोतव्यमनसूयया  ॥  १।५।४  ॥   

ब्रह्मप्रसादादेवोत्पन्नत्वे तव किं कृत्यम् ? तत्राह तदिति । तत्
ब्रह्मप्रसादोत्पन्नम्, इदं रामायणं वर्तयिष्यामि प्रवर्त्तयिष्यामि ।
धर्मकामार्थसहितं तत्प्रतिपादकं तत्फलकं वा सर्वं रामायणम् आदितः
तदवतारदेशात्प्रभृति निखिलमन्यूनं यथा भवति तथा । अनसूयया असूयाभिन्नया,
श्रद्धयेत्यर्थः । श्रोतव्यं न तु स्वयं लिखितपाठेन निरीक्षितव्यम् ।
ब्रह्मण एवोत्पन्नमिदम्, मम तु तत्प्रवर्तन एवाधिकारः । अतः
प्रेक्षावद्भिरत्रासूया न कर्तव्या, किन्तु भक्त्येव श्रोतव्यमिति भावः ।
अत्र तेषां वंश इत्यनेन विषय उक्तः, धर्मकामार्थसहितमित्यनेन
प्रयोजनमुक्तम्, अनसूययेत्यनेन अनसूयवो ऽधिकारिणः, कार्यकारणभावः सम्बन्ध
इत्यादि बोध्यम् । अत्र मोक्षस्यापि प्रयोजनत्वं सिद्धम्, "सर्वपापैः
प्रमुच्यते" इत्युक्तत्वात्  ॥  १।५।४  ॥   

  

कोसलो नाम मुदितः स्फीतो जनपदो महान् ।  

निविष्टः सरयूतीरे प्रभूतधनधान्यवान्  ॥  १।५।५  ॥   

अथ रामचरित्रं प्रतिज्ञातं वक्तुं तदवतरणयोग्यदेशवैभवं दर्शयति कोसल इति ।
मुदितः सन्तुष्टजनः । ऽमञ्चाः क्रोशन्तिऽ इतिवल्लक्षणा । स्फीतः समृद्धः ।
"स्फायः स्फी निष्ठायाम्" इति स्फीभावः । प्रभूतानि बहूनि च तानि
धनधान्यानि च तद्वान् । कर्मधारयादपि मत्वर्थीयो दृष्टः । यथा
"कोकप्रीतिचकोरपारणपटुज्योतिष्मती लोचने" इत्यादि । प्रभूतधनश्चासौ
धान्यवांश्चेति कर्मधारयो वा । अत्र धनधान्यसमृद्धेरुक्तत्वात् स्फीत इति
जनसमृद्धिरुच्यते । कोसलो नाम कोसल इति प्रसिद्धः । महान् विस्तीर्णः जनपदो
देशः । "नीवृज्जनपदो देशविषयौ" इत्यमरः । सरयूतीरे सरयूनामकनद्या उभयतीरे
निविष्टः स्थितः  ॥  १।५।५  ॥   

  

अयोध्या नाम नगरी तत्रासील्लोकविश्रुता ।  

मनुना मानवेन्द्रेण या पुरी निर्मिता स्वयम्  ॥  १।५।६  ॥   

तत्रावतारयोग्यनगरं वर्णयति अयोध्येति, श्लोकत्रयमेकं वाक्यम् । अयोध्येति
नगरी तत्र कोसले आसीत् अस्ति । लकारव्यत्ययः । लोके विश्रुता प्रसिद्धा या
पुरी मानवानां मनुष्याणाम् इन्द्रेण स्वामिना मनुना स्वयं स्वसङ्कल्पेन
निर्मिता नाम  ॥  १।५।६  ॥   

  

आयता दश च द्वे च योजनानि महापुरी ।  

श्रीमती त्रीणि विस्तीर्णा सुविभक्तमहापथा  ॥  १।५।७  ॥   

आयतेति । दश च द्वे च योजनानि द्वादश योजनानि । अत्यन्तसंयोगे द्वितीया ।
आयता दीर्घा । मण्डलप्रमाणमिदम् । महापुरी मूलनगरम्, उपनगरसाहित्ये
त्वनेकयोजनास्तीति भावः । श्रीमती  

कान्तिमती । त्रीणि योजनानि विस्तीर्णा योजनत्रयवैपुल्यवती । सुष्ठु
विभक्ताः उभयपार्श्ववृक्षावलीमत्तया क्लृप्ताः महापथाः नानाजनपदगामिमार्गाः
यस्यास्सा  ॥  १।५।७  ॥   

  

राजमार्गेण महता सुविभक्तेन शोभिता ।  

मुक्तपुष्पावकीर्णेन जलसिक्तेन नित्यशः  ॥  १।५।८  ॥   

राजमार्गेणेति । महता आनगरान्तेन सुविभक्तेन ऋजुतया क्लृप्तेन,
मुक्तपुष्पावकीर्णेन मुक्तैः असूत्रग्रथितैः पुष्पैरवकीर्णेन । नित्यशः
सर्वकाले ऽपि । सप्तम्यर्थे शस्प्रत्ययः । जलसिक्तेन वर्षासु स्वत एव,
अन्यदा मनुष्यैः । राजमार्गेण राजगृहद्वारात् प्रवृत्तेन मार्गेण शोभिता  ॥ 
१।५।८  ॥   

  

तां तु राजा दशरथो महाराष्ट्रविवर्द्धनः ।  

पुरीमावासयामास दिवं देवपतिर्यथा  ॥  १।५।९  ॥   

अथ नगर्या महाराजाधिष्ठितत्वरूपं गुणमाह तां त्विति । महच्च तद्राष्ट्रं च
महाराष्ट्रम् । "आन्महतः " इत्यात्वम् । तद्विवर्द्धयति धर्मेण पालयतीति
महाराष्ट्रविवर्द्धनः । कर्तरि ल्युट् । महांश्चासौ राष्ट्रविवर्द्धनश्चेति
वा । पूर्वराजभ्यो ऽधिक इत्यर्थः । दशरथाख्यो राजा दिवं स्वर्गम्, अमरावतीं
देवपतिर्यथा इन्द्र इव तां पुरीम् । तु पूर्वनृपवैलक्षण्येन, आवासयामास
स्थापयामास । "हेतुमति च" इति णिच्  ॥  १।५।९  ॥   

  

कवाटतोरणवतीं सुविभक्तान्तरापणाम् ।  

सर्वयन्त्रायुधवतीमुपेतां सर्वशिल्पिभिः  ॥  १।५।१०  ॥   

वैलक्षण्यमेव दर्शयन्नयोध्यां वर्णयति सर्गशेषेण कवाटेति । तोरणो
बहिर्द्वारालङ्कारदारुबन्धः । प्रशस्तकवाटतोरणयुक्ताम् । प्रशंसायां मतुप्
। सुविभक्तं परस्परासंश्लिष्टम् अन्तरं मध्यप्रदेशो येषां तादृशा आपणाः
निषद्याः यस्यां सा ताम् । "आपणस्तु निषद्यायाम्" इत्यमरः । सर्वाणि
सर्वविधानि यन्त्राणि शिलाक्षेपणीप्रभृतीनि, आयुधानि बाणादयः, लोके यानि
यानि यन्त्रायुधानि सन्ति तद्वतीमित्यर्थः । शिल्पिभिश्चित्रकारप्रभृतिभिः
उपेतां युक्ताम्  ॥  १।५।१०  ॥   

  

सूतमागधसम्बाधां श्रीमतीमतुलप्रभाम् ।  

उच्चाट्टालध्वजवतीं शतघ्नीशतसङ्कुलाम्  ॥  १।५।११  ॥   

सूतेति । सूताः बन्दिनः । "सूतो ना तक्ष्णि सारथौ । क्षत्राद्विप्रासुते
व्यासशिष्ये पारदबन्दिनोः  ॥ " इति भास्करः। मागधाः राजप्रबोधकाः। "मागधः
स्याद्वाग्ग्मी राजप्रबोधकः" इति यादवः। तैः सम्बाधां निरन्तरां श्रीमतीं
धनधान्यसमृद्धिमतीम् अतुलप्रभां निरुपमकान्तिम्। अट्टाट्टालशब्दौ पर्यायौ।
"स्यादट्टः क्षौममस्त्रियाम्" इत्यमरः। मण्डपोपरिनिर्मितगृहाणीत्यर्थः।
उन्नतैरट्टालध्वजैर्युताम्। शतघ्नी प्राकारस्थयन्त्रविशेषः। "शतघ्नी तु
चतुस्ताला लोहकण्टकसञ्चिता" इति यादवः। शतशब्दोऽनन्तवचनः। "शतं सहस्रमयुतं
सर्वमानन्त्यवाचकम्" इत्युक्तेः। अनेकशतघ्नीसंवृताम्  ॥  १।५।११  ॥   

  

वधूनाटकसङ्घैश्च संयुक्तां सर्वतः पुरीम् ।  

उद्यानाम्रवणोपेतां महतीं सालमेखलाम्  ॥  १।५।१२  ॥   

वध्विति । सर्वतः पुरीमिति "उभसर्वतसोः " इति द्वितीया । सर्वत्र पुर्यां
वधूनां ये नाटकाः नर्तयितारस्तत्सङ्घैः संयुक्ताम् । आम्राणां चूतानां
वनमाम्रवणम् । "प्रनिरन्तः " इत्यादिना णत्वम्,
आहिताग्न्यादित्वात्परनिपातः । आम्रवणरूपोद्यानोपेताम् । सालः प्राकारः,
मेखला मेखलावदावरणभूता यस्यास्ताम् । "प्राकारो वरणः सालः" इत्यमरः ।
महतीमिति सालद्वारा नगरविशेषणम्  ॥  १।५।१२  ॥   

  

दुर्गगम्भीरपरिघां दुर्गामन्यैर्दुरासदाम् ।  

वाजिवारणसम्पूर्णां गोभिरुष्ट्रैः खरैस्तथा  ॥  १।५।१३  ॥   

दुर्गेति । अत्र दुर्गशब्देन विशालतोच्यते । विशालागाधपरिघां दुर्गां
स्थलदुर्गभूताम्, अत एवान्यैः शत्रुभिः दुरासदां दुराक्रमाम् ।
वाजिभिर्वारणैश्च सम्पन्नां समृद्धाम्, गोभिरुष्ट्रैः खरैः खरविशेषैश्च
तथा, सम्पन्नामित्यर्थः  ॥  १।५।१३  ॥   

  

सामन्तराजसङ्घैश्च बलिकर्मभिरावृताम् ।  

नानादेशनिवासैश्च वणिग्भिरुपशोभिताम्  ॥  १।५।१४  ॥   

सामन्तराजसङ्घैरिति । समन्ताद्भवाः सामन्ताः । "सामन्ता राज्यसन्धिस्थाः"
इति वैजयन्ती ।  

तादृशराजसङ्घैः । कीदृशैः ? बलिकर्मभिः बलिः करः, "भागधेयः करो बलिः"
इत्यमरः । बलिशब्देन बलिप्रदानमुच्यते तत्कर्म येषां तैः । नानादेशनिवासैः
क्रयविक्रयार्थमागतैः वणिग्भिश्च उपशोभिताम्  ॥  १।५।१४  ॥   

  

प्रासादै रत्नविकृतैः पर्वतैरुपशोभिताम् ।  

कूटागारैश्च सम्पूर्णामिन्द्रस्येवामरावतीम्  ॥  १।५।१५  ॥   

प्रासादैरिति । रत्नविकृतैः रत्नैः विकृतैः विशेषेण कृतैः । प्रासादैः
राजगृहैः, पर्वतैः क्रीडापर्वतैः, कूटागारैः वलभिभिः । "कूटागारं तु वलभिः"
इत्यमरः । सम्पूर्णां अत एव इन्द्रस्येवामरावतीम्, इन्द्रपालिताममरावतीमिव
स्थितामित्यर्थः  ॥  १।५।१५  ॥   

  

चित्रामष्टापदाकारां वरनारीगणैर्युताम् ।  

सर्वरत्नसमाकीर्णां विमानगृहशोभिताम्  ॥  १।५।१६  ॥   

चित्रामिति । चित्रां नानाराजगृहवतीम् । अष्टौ पदानि स्थानानि यस्य
तदष्टापदम्, "अष्टनः सञ्ज्ञायाम्" इति दीर्घः । "अष्टापदं शारिफलम्"
इत्यमरः । तदाकाराम्, तत्सदृशसंस्थानामित्यर्थः । मध्ये राजगृहं
चतुर्दिक्षु राजवीथयः तन्मध्येष्ववकाशाश्चेत्येवंविधसंस्थानामित्यर्थः ।
वरनारीगणैः सुन्दरस्त्रीगणैः युतां संयुक्ताम् । सर्वरत्नैः समाकीर्णां
व्याप्ताम् । तानि तु "गारुत्मतं मरकतमश्मगर्भो हरिन्मणिः । शोणरत्नं
रोहितकं पद्मरागो ऽरुणोपलः । विद्रुमो ना प्रवालो ऽस्त्री वज्रो ऽस्त्री
हीरकः पुमान् । इन्द्रनीलं महानीलं वैडूर्यं वालवायजम् । कुरुविन्दास्तु
कल्माषा रत्नभेदास्तु मौक्तिकम् । माणिक्यं पौष्यकं शङ्खः"
इत्यादिनिघण्टुपर्यायोक्तानि । विमानाख्यगृहैः शोभिताम् । "विमानो ऽस्त्री
देवयाने सार्वभौमिकसद्मनि" इति भास्करः  ॥  १।५।१६  ॥   

  

गृहगाढामविच्छिद्रां समभूमौ निवेशिताम् ।  

शालितण्डुलसम्पूर्णामिक्षुकाण्डरसोदकाम्  ॥  १।५।१७  ॥   

गृहगाढामिति । गृहैः कुटुम्बिगृहैः गाढां निबिडाम्, अविच्छिद्रां
निर्दूषणाम्, "छिद्रं रन्ध्रे दूषणे ऽपि" इति भास्करः । समभूमौ
अनिम्नोन्नतप्रदेशे निवेशितां निर्मिताम् । शालयः श्वेततण्डुला व्रीहयः ।
"शालयः श्वेततण्डुलाः" इति वैजयन्ती । तेषां तण्डुलैः सम्पूर्णाम् ।
इक्षुकाण्डस्य इक्षुदण्डस्य  

यो रसस्तत्तुल्यमुदकं यस्यां ताम्  ॥  १।५।१७  ॥   

  

दुन्दुभीभिर्मृदङ्गैश्च वीणाभिः पणवैस्तथा ।  

नादितां भृशमत्यर्थं पृथिव्यां तामनुत्तमाम्  ॥  १।५।१८  ॥   

दुन्दुभीभिरिति । दुन्दुभीभिर्भेरीभिः । ईकारान्तत्वमार्षम् । मृदङ्गैः
मृत् अङ्गं येषां तैः, पणवैः मर्द्दलैः । तथेति समुच्चये । भृशं नादिताम्,
पृथिव्याम् अत्यर्थमनुत्तमां श्रेष्ठां तां प्रसिद्धाम्  ॥  १।५।१८  ॥   

  

विमानमिव सिद्धानां तपसाधिगतं दिवि ।  

सुनिवेशितवेश्मान्तां नरोत्तमसमावृताम्  ॥  १।५।१९  ॥   

विमानमिति । सिद्धानां तपःसिद्धानां पुरुषाणाम्, दिवि स्वर्गे तपसाधिगतं
लब्धम्, विमानमिव देवयानसमूहमिव स्थिताम् । जतावेकवचनम् । सुनिवेशिताः
सुष्ठु निर्मिताः वेश्मान्ताः गृहप्रान्ता यस्यां सा । सर्वतः
सम्यक्निर्मितगृहामित्यर्थः । नरोत्तमैः विद्वद्भिः समावृताम्  ॥  १।५।१९
 ॥   

  

ये च बाणैर्न विध्यन्ति विविक्तमपरापरम् ।  

शब्दवेध्यं च विततं लघुहस्ता विशारदाः  ॥  १।५।२०  ॥   

ये चेति, श्लोकत्रयमेकान्वयम् । लघुहस्ताः शिक्षितास्त्राः । "लघुहस्तः
सुहस्तश्च कृतास्त्रः कृतपुङ्खकः" इति वैजयन्ती । विशारदाः समर्थाः,
उपायज्ञा इति यावत् । तथाभूता अपि ये राजानः विविक्तं विजनम्, असहायमिति
यावत् । "विविक्तौ पूतविजनौ" इत्यमरः । अपरापरम् अविद्यमानपरापरम् । परे
पित्रादयः ।, अपरे पुत्रादयः तैर्हीनम्, वंशस्यैकतन्तुमिति यावत् ।
शब्दवेध्यं शब्देन लक्ष्येण वेध्यम्, एतेन प्रच्छन्नवेधनमुपलक्ष्यते ।
विततं पलायितं च बाणैश्च न विध्यन्ति न प्रहरन्ति, किंपुनर्यन्त्रादिभिरिति
भावः  ॥  १।५।२०  ॥   

  

सिंहव्याघ्रवराहाणां मत्तानां नर्दतां वने ।  

हन्तारो निशितैः शस्त्रैर्बलाद्बाहुबलैरपि  ॥  १।५।२१  ॥   

सिंहेति । मत्तानां वने स्वदेशे नर्दतां गर्वेण गर्जताम्,
सिंहव्याघ्रवराहाणां बलात् मनोबलेन बाहुबलैरपि सहकारिभिः निशितैस्तीक्ष्णैः
शस्त्रैरायुधैः करणैर्हन्तारः । "शस्त्रमायुधलोहयोः" इत्यमरः  ॥  १।५।२१
 ॥   

  

तादृशानां सहस्रैस्तामभिपूर्णां महारथैः ।  

पुरीमावासयामास राजा दशरथस्तदा  ॥  १।५।२२  ॥   

तादृशानामिति । महारथैः "आत्मानं सारथिं चाश्वान् रक्षन् युद्ध्येत यो नरः
। स महारथसञ्ज्ञः स्यात्" इत्युक्तलक्षणैः । तादृशानां तेषां सहस्रैः
अभिपूर्णां तां तथात्वेन प्रसिद्धां पुरीम् आवासयामास  ॥  १।५।२२  ॥   

  

तामग्निमद्भिर्गुणवद्भिरावृतां द्विजोत्तमैर्वेदषडङ्गपारगैः ।  

सहस्रदैः सत्यरतैर्महात्मभिर्महर्षिकल्पैर्ऋषिभिश्च केवलैः  ॥  १।५।२३  ॥   

इत्यार्षे श्रीरामायणे वाल्मीकीये आदिकाव्ये बालकाण्डे पञ्चमः सर्गः  ॥  ५
 ॥   

तामिति । अग्निमद्भिः आहिताग्निभिः । गुणवद्भिः शमदमादिगुणवद्भिः । वेदानां
षडङ्गानां च पारमन्तमध्ययनेन गच्छन्तीति तथा । "अन्तात्यन्त " इत्यादिना
डप्रत्ययः । सहस्रदैः बहुप्रदैः । सत्ये सत्यवचने रतैः निरतैः । महात्मभिः
महामतिभिः । केवलैः ऋषिभिरपि । महर्षिकल्पैः वसिष्ठादिमहर्षितुल्यैः ।
ईषदसमाप्तौ कल्पप्प्रत्ययः । द्विजोत्तमैः आवृतां ताम्,
आवासयामासेत्यनुषज्यते । अत्र वंशस्थवृत्ते प्रथमचरणे
जगणाभावेनोपजातिवृत्तमिति बोध्यम् । आचार्याः प्राहुः "तमेतं वेदानुवचनेन
ब्राह्मणा विविदिषन्ति यज्ञेन दानेन तपसानाशकेन" इति श्रुतिरनेनोपबृंह्यते
। द्विजोत्तमैः "अष्टवर्षं ब्राह्मणमुपनयीत" इत्युक्तरीत्या कृतोपनयनैः,
वेदषडङ्गपारगैः अधीतसाङ्गसशिरस्कवेदैः, अग्निमद्भिरनुष्ठितयज्ञैः, सहस्रदैः
यथाशक्तिब्राह्मणसात्कृतद्रव्यैः, महात्मभिः महायत्नैः, कृततपस्कैरित्यर्थः
। गुणवद्भिः शमदमाद्युपेतैः "शान्तो दान्त उपरतस्तितिक्षुस्समाहितो भूत्वा"
इत्युक्तशमदमादिमद्भिः । सत्यरतैः "सत्यस्य सत्यम्" इत्युक्ते ब्रह्मणि
भक्तिरूपापन्नज्ञानवद्भिः, केवलैः "तस्माद्ब्राह्मणः पाण्डित्यं निर्विद्य
बाल्येन तिष्ठासेत्" इत्युक्तरीत्यानाविष्कृतस्वरूपैः । ऋषिभिः "बाल्यं च
पाण्डित्यं च निर्विद्याथ मुनिः" इत्युक्तस्वरूपैः । महर्षिकल्पैः
"यत्रर्षयः प्रथमजा ये पुराणाः" इत्युक्तरीत्या सूरिसदृशैः, आवृताम्
अवतरिष्यति भगवानत्रेति समागम्य संसेवितां तामावासयामास । यद्वा हे
केवलपरिशुद्धचित्त ऐः त्वमपि वासाय गच्छेति कविराह, तदुपगतेतिवत्  ॥  १।५।२३
 ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने पञ्चमः सर्गः  ॥  ५  ॥   

  



</details>
</div>
<div class="js_include collapsed" newlevelforh1="2" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/1_bAlakANDam/02-putrakAmaH/005_ayodhyAvarNanam.md">
<details><summary><h2>शिरोमणी ...{Loading}...</h2></summary>



सर्गचतुष्टयेन सप्रसङ्गं सङ्क्षिप्तरामायणं वारत्रयं प्रदर्श्य
विस्तीर्णरामायणमुपक्रमते सर्वेत्यादिभिः । प्रजापतिं वैवस्वतमनुमुपादाय
आरभ्य जयशालिनां विजययुक्तानां येषां नृपाणां मियं कृत्स्ना निखिला
वसुन्धरा पृथ्वी सर्वापूर्वं सर्वेषां जनानामपूर्वं फलं यथा भवति तथा आसीत्
। किञ्च वसुन्धरा सर्वमेवापूर्वं फलं येषां राज्ञामासीत् प्रापयत् ।
गत्यर्थकासधातुप्रयोगः । किञ्च सर्वमपूर्वं यस्य तमिति प्रजापतिविशेषणम्  ॥ 
१।५।१  ॥   

  

येषामिति । यान्तं भोजनाद्यर्थं गच्छन्तं यं षष्टिः पुत्रसहस्राणि
पर्यवारयन् सहैवागच्छन् येन सागरः समुद्रजननयोग्या भूमिः खानितः
षष्टिसहस्रसङ्ख्याकपुत्रैरवदारितः । सः प्रसिद्धः सगरो नाम नृपो
येषामभवदिति शेषः । सगरो नामेत्यनेन नृपतिलाभः शब्दार्थयोस्तादात्म्यात् ।
किञ्च नामेति प्रसिद्धार्थकम् । क्वचित् षष्टिरिति व्यस्तः पाठ इति
भट्टैरुक्तं स च सूपपन्नः  ॥  १।५।२  ॥   

  

इक्ष्वाकूणामिति । तेषामिक्ष्वाकूणामिक्ष्वाकुवंशप्रभवाणां महात्मनां
राज्ञां वंशे महत्सर्वपूजनीयमिदं रामायणं रामपर्यवसानकमाख्यानमुत्पन्नं
प्रकटीभूतमिति श्रुतम् । नारदब्रह्मोक्त्या निश्चितम् । इक्ष्वाकूणां वंशे
रामायणमुत्पन्नमित्यनेन रामरामायणयोस्तादात्म्यं सूचितम् । प्रसिद्धं च
प्रतिपाद्यप्रतिपादकयोस्तादात्म्यम् फ़्ऽरामेति द्व्यक्षरं नामऽ इत्यादौ ।
श्लोकत्रयमेकान्वयि  ॥  १।५।३  ॥   

  

तदिति । धर्मकामार्थसहितं धर्मश्च कामश्च अर्थश्च तेन वासनात्यागेन सहितः
सहो मोक्षः । त्यागार्थकहाधातोः घञर्थे कः । किञ्च समस्तकर्म
तदुपलक्षितजन्ममरणादि जहाति हापयति स एव स च ते ते जाता अस्मात् ।
तारकादित्वादितच् । धर्मकामार्थमोक्षप्रदमित्यर्थः । किञ्च धर्मकार्मार्थाः
सन्ति अस्मिन्निति हितेन मोक्षेण सहितं तदेव तदिति कर्मधारयः ।
किञ्चार्थशब्देन लौकिकार्थपुरुषार्थौ गृह्येते । पुरुषार्थश्च मोक्ष एवेति
सर्वत्र प्रसिद्धम् । तथा च धर्मश्च कामश्च अर्थौ च तैः सहितं  

तत्प्रसिद्धमिदं बुद्धिविषयीभूतं सर्वं विस्तीर्णरामायणमादितः वर्तयिष्यामि
प्रकटयिष्यामि । अतः अनसूयया असूयारहितबुद्ध्या निखिलं श्रोतव्यं
धर्मकामार्थमोक्षार्थिभिः ग्रहीतव्यम् । अनसूयता इति भट्टसम्मतः पाठः  ॥ 
१।५।४  ॥   

  

प्रतिज्ञातमाह कोशल इति । मुदितः नित्यानन्दविशिष्टः स्फीतः समृद्धः
महान्सर्वोत्कृष्टः सरयूतीरे निविष्टः सरयूभयतीरसमीपवर्ती
प्रभूतधनधान्यवान् उद्भूतधनधान्यविशिष्टः कोशलो नाम प्रसिद्धः जनपदो देशः ।
अस्तीति शेषः । कोशलस्य मुदितत्वोक्त्या तद्देशस्य चेतनत्वं सूचितम् । तेन
तस्याप्राकृतत्वं ध्वनितम्  ॥  १।५।५  ॥   

  

अयोध्येति । तत्र तस्मिन्कोशलदेशे लोकविश्रुता स्वर्गादिलोकप्रसिद्धा या
अयोध्या नाम नगरी स्वयमासीत्स्वेच्छया प्रकटीभूता सा मानवेन्द्रेण
मानवस्वामिना मनुना पुरी स्वराजधानी निर्मिता कृता । एतेनायोध्याया
रामाभिन्नत्वनित्यत्वचेतनत्वानि व्यञ्जितानि  ॥  १।५।६  ॥   

  

प्रकटितायोध्याप्रमाणमाह आयतेति । श्रीमती निखिलैश्वर्यशोभाविशिष्टा
सुविभक्ता यथोचितगृहादिविन्यस्ता महापथा तत्तद्गृहगमनोचितप्रशंसनीयमार्गा
तयोः कर्मधारयः । किञ्च सुविभक्तेभ्यः यथोचितविन्यस्तगृहेभ्यः महापथो
यस्यां सा । दश च द्वे च योजनानि आयता द्वादशयोजनदीर्घा त्रीणि योजनानि
विस्तीर्णा तिर्यग्विस्तारयुक्ता  ॥  १।५।७  ॥   

  

राजेति । महता विपुलदीर्घविस्तारवता सुविभक्तेन असम्मिलितेन नित्यशो
मुक्तपुष्पावकीर्णेन विमानगतदेवाङ्गनादित्याजितपुष्पविशिष्टेन नित्यशो
जलसिक्तेन जलसेकविशिष्टेन राजमार्गेण राजगमनोचिताध्वना शोभिता महापुरी
अयोध्या । आसीदिति शेषः । द्वयोरेकत्रान्वयः  ॥  १।५।८  ॥   

  

तामिति । महाराष्ट्रविवर्द्धनः राष्ट्राणि देशान् विवर्द्धयतीति
राष्ट्रविवर्द्धनः महानेव स इति कर्मधारयः । राजा महाराजाधिराजो दशरथो ऽपि
तां देवलोकादिप्रसिद्धां पुरीमयोध्यां दिवं स्वर्गं देवपतिर्यथा इन्द्र इव
आवासयामास । तुशब्दोप्यर्थे । दिवीति भाट्टपाठः  ॥  १।५।९  ॥   

  

तामेव वर्णयति कपाटेत्यादि । यावत्सर्गसमाप्ति । कपाटतोरणवतीं
प्रशस्तकपाटतोरणसंयुक्ताम् । तोरणो बहिर्द्वारप्रदेशालङ्कारदारुबन्धः ।
सुविभक्तान्तरापणां सुविभक्तानि परस्परमसम्मिलितानि अन्तराणि मध्यानि येषां
ते आपणाः निषद्याः यस्यां सा ताम् । सर्वयन्त्रायुधवतीं सर्वाणि
लोकप्रसिद्धानि यन्त्राणि शिलाक्षेपणीप्रभृतीनि आयुधानि बाणादयः
यथोचितस्थाने सन्ति यस्यां सा ताम् । सर्वशिल्पिभिः
कृत्स्नचित्रकारप्रभृतिभिः उपेतां युक्ताम् । ऽआपणस्तु निषद्यायाम्ऽ
इत्यमरः । उषितामिति भट्टसम्मतः पाठः  ॥  १।५।१०  ॥   

  

सूतेति । सूतमागधसम्बाधाम् सूताः पौराणिकाः मागधाः वंशशंसकाः तैः सम्बाधाम्
। व्याप्तां श्रीमतीं धनधान्यसमृद्धामतुलप्रभां तुलारहितकान्तिविशिष्टाम् ।
उच्चाट्टालध्वजवतीमुन्नताट्टध्वजविशिष्टां शतघ्नीशतसङ्कुलां श्ातघ्नीशतै
प्रकारस्थयन्त्रविशेषानन्तैः सङ्कुलां विन्यस्ताम् । ऽशतघ्नी तु चतुस्ताला
लोहकण्टकसञ्चिताऽ इति यादवः । शतशब्दो ऽनन्तवाची  ॥  १।५।११  ॥   

  

वध्विति । वधूनाटकसङ्घैः स्त्रीनर्तकसमूहैः संयुक्ता सर्वतः चतुर्दिक्षु
पुर्यः वाराणस्यादयो यस्यां सा ताम् । तथा च स्मृतिः ऽसाकेतपश्चिमद्वारि
वृन्दावनमदूरतःऽ इत्यादि । समासान्तविधेरनित्यत्वात्कबभावः ।
उद्यानाम्रवणोपेताम् आम्रवनरूपोद्यानविशिष्टाम् ।
आहिताग्न्यादित्वात्परनिपातः । महतीं समाधिकरहितां शालमेखलां शालः प्राकारः
शालवनं वा मेखला आवरणं यस्यास्ताम् । ऽप्राकारो वरणः शालःऽ इत्यमरः  ॥ 
१।५।१२  ॥   

  

दुर्गेति । दुर्गगम्भीरपरिखाम् दुर्गा दुर्गमा गम्भीरा अगाधा परिखा
यस्यास्ताम् । अत एव दुर्गां  

गमनानर्हामत एव अन्यैः शत्रुभिः दुरासदामश्ाक्यपराभवाम् ।
वाजिवारणसम्पूर्णामश्वहस्तिसमृद्धाम् । गोभिरुष्ट्रैः खरैश्च तथा
सम्पूर्णाम्  ॥  १।५।१३  ॥   

  

सामन्तेति । बलिः करनियमनं कर्म येषां तै बलिकर्मभिः । सामन्तराजसङ्घैः
समन्ताद्भवाः सामन्ताः ऽअव्ययानां भमात्रे टिलोपःऽ इत्यनेन आतो लोपः । ते
एव राजानः खण्डमण्डलेश्वरास्तेषां सङ्घाः समूहास्तैरावृताम् ।
नानादेशनिवासैः वणिग्भिश्च उपशोभिताम् । चकारेण
मित्रीभूतखण्डमण्डलेश्वरैश्चावृताम् ऽभागधेयः करो बलिःऽ इत्यमरः  ॥  १।५।१४
 ॥   

  

प्रासादैरिति । रत्नविकृतैः रत्नैर्विकृतैर्विशेषतो रचितैः प्रासादैः
राजगृहैः पर्वतैः क्रीडोपयुक्तगिरिभिश्च उपशोभिताम् । किञ्च रत्नानां वयः
पक्षिणः कृताः निर्मिताः येषु तैरित्यर्थः । कूटागारैः बलभीभिश्च
सम्पूर्णामत एव इन्द्रस्य अमरावतीमिव इन्द्ररक्षिततत्पुरीसदृशीत्वेन
प्रतीयमानामित्यर्थः । पर्वतैरिव शोभितामिति भट्टसम्मतः पाठः । तत्र
पर्वतसदृशैः प्रासादैरित्यर्थः  ॥  १।५।१५  ॥   

  

चित्रामिति । चित्राम् नानावर्णविशिष्टाम् । अष्टापदाकाराम् शारिफलाकृतिम्
। ऽअष्टापदं शारिफलम्ऽ इत्यमरः । किञ्च अष्टापदस्य सुवर्णस्याकारः
आकृतिर्यस्याः अप्राकृतस्वर्णमयीमित्यर्थः । किञ्च अष्टापदस्य सुवर्णस्य
आकारः जनग्रहणार्थं प्रतिदिनं राजमार्गे राजकर्त्तृकप्रक्षेपो यस्यां ताम्
। विक्षेपणार्थकक्रृ़धातोः प्रयोगः । किञ्च अष्टानां व्यापकानां
ब्रह्मविष्णुमहेश्वराणामापस्य व्यापकत्वसदृशव्यापकत्वस्य दः दानं यस्याम् ।
आश्रितजनेभ्यः ब्रह्मादिव्यापकत्वादिसदृशव्यापकत्वादिप्रदात्रीमित्यर्थः ।
अष्टशब्दो व्याप्तार्थकः अशधातुप्रकृतिककर्तृनिष्ठान्तः । न कारः
उत्पत्तिर्यस्याः नित्यामित्यर्थः । सा एव सेति कर्मधारयः । तां
वरनारीगणायुतां वरनारीगणैरायुतां व्याप्तां सर्वरत्नसमाकीर्णाम्
अनेकजातीयरत्नसम्पूर्णाम्, विमानगृहशोभिताम् विमानगृहैः सप्तभूमिकवेश्मभिः
शोभिताम् । ऽविमानो ऽस्त्री देवयाने सप्तभूमौ चऽ इति निघण्टुः । किञ्च
विमानगृहैः अपरिमितागारैः शोभिताम्  ॥  १।५।१६  ॥   

  

गृहेति । गृहगाढाम् कुटुम्बिगृहनिबिडाममामपरिमितप्रभावाम् । विच्छिद्राम्
दोषरहिताम् । ज्योतिश्शस्त्रानुकूलामित्यर्थः । त्रयाणां कर्मधारयः ऽछिद्रं
रन्ध्रे दूषणेपिऽ इति भास्करः । समभूमौ समा वैषम्यरहिता कान्तिविशिष्टा वा
या भूमिः तस्यां निवेशितां प्रकटिताम् । शालितण्डुलसम्पूर्णाम् । ऽशालयः
श्वेततण्डुलाःऽ इति वैजयन्ती ।
इक्षुकाण्डरसोदकामिक्षुकाण्डरससदृशोदकविशिष्टाम् । किञ्च
उदकसदृशव्ययीक्षुदण्डरसविशिष्टाम्  ॥  १।५।१७  ॥   

  

दुन्दुभीभिरिति । दुन्दुभीभिः भेरीभिः मृदङ्गैः वीणाभिश्च पणवैः मर्दलैः
भृशं नादितां पृथिव्यां तथा पृथिव्यामपि अत्यर्थमनुत्तमां ताम् । किञ्च
पृथिव्याः अ न अन्तः परिच्छेदो यस्याः सा ताम्मपृथिव्यान्ताम् ।
सर्वलोकादूर्ध्वमपि विद्यमानामित्यर्थः । अत एव
अत्यर्थमनुत्तमामतिश्रेष्ठाम् । दुन्दुभीत्यत्र दीर्घ आर्षः  ॥  १।५।१८  ॥   

  

विमानमिति । तपसा अधिगतं प्राप्तं दिवि सिद्धानां विमानमिव
सकलाभीष्टदात्रीत्वात्तादृशविमानसदृशीत्वेन प्रतीयमानामित्यर्थः ।
सुनिवेशितवेश्मान्ताम् सुनिवेशिताः वेश्मान्ताः गृहप्रान्ताः यस्यां ताम् ।
नरोत्तमसमावृताम् नरोत्तमैः परमविद्वद्भिः समावृताम् । अत एव
राजसङ्घैरावृतामित्यनेन (न) पौनरुक्त्यम्  ॥  १।५।१९  ॥   

  

ये चेति । लघुहस्ताः शिक्षादिना प्राप्तहस्तलाघवीकाः । शीघ्रवेधिन इति
यावत् । अत एव विशारदाः अस्त्रशस्त्रप्रयोगनिपुणाः अपि ये विविक्तं
स्वसङ्घाच्युतमपरापरं न परे पित्रादयः अपरे पुत्रादयः यस्य तम् ।
स्ववंशतन्तुमित्यर्थः । शब्दवेध्यम् शब्दमात्रलक्षणजनितहननयोग्यम् ।  

प्रच्छन्नमित्यर्थः । विततं विगतः ततः युद्धविस्तारो यस्य ।
नष्टसामर्थ्यादिना भ्रष्टयुद्धकमित्यर्थः । तं च न विध्यन्ति  ॥  १।५।२०
 ॥   

  

ये च मत्तानां मदविशिष्टानामत एव वने नदतां नादयुक्तानां
सिंहव्याघ्रवराहाणां बलाद्बलप्रुयक्तैः निशितैस्तीक्ष्णैः शस्त्रैः
बाहुबलैः शस्त्रादिरहितबाहुभिश्चेत्यर्थः हन्तारः  ॥  १।५।२१  ॥   

  

तादृशानां सहस्रैः महारथैः अभिपूर्णां तां पुरीमयोध्यां राजा महाराजाधिराजः
तथा पित्राद्यावासनप्रकारेणावासयामास संस्थापयामास । पालयामासेत्यर्थः  ॥ 
१।५।२२  ॥   

  

तामिति । अग्निमद्भिः अग्निहोत्रिभिः, गुणवद्भिः शमदमादिगुणसम्पन्नैः,
वेदषडङ्गपारगैः अधीताध्यापितसाङ्गसर्ववेदैः, सहस्रदैः बहुप्रदैः, सत्यरतैः
मिथ्यासम्बन्धशून्यैः, महात्मभिः पूजितस्वरूपैः, द्विजोत्तमैः ब्राह्मणैः,
महर्षिकल्पैः वसिष्ठसदृशैः, केवलैः अविद्यासम्बन्धशून्यैः, ऋषिभिश्चावृतां
तां पुरीमावासयामासेति पूर्वेणान्वयः  ॥  १।५।२३  ॥   

  

इत्यार्षे श्रीमद्वाल्मीकीयरामायणव्याख्याने रामायणशिरोमणौ बालकाण्डे
पञ्चमः सर्गः  ॥  ५  ॥   

  

  



</details>
</div>
<div class="js_include collapsed" newlevelforh1="2" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/1_bAlakANDam/02-putrakAmaH/005_ayodhyAvarNanam.md">
<details><summary><h2>तिलकम् ...{Loading}...</h2></summary>



एवं सर्गचतुष्टयेनोपोद्घातं कृत्वा वस्तु निर्दिशति सर्वेति । कृत्स्नेयं
वसुन्धरा प्रजापतिं वैवस्वतं मनुमुपादायोपक्रम्य जयशालिनां जयेन शोभावता
नृपाणां सर्वापूर्वमैहिकामुष्मिकसर्वापूर्वसाधनं यथा भवति तथासीत् ।
सर्वापूर्वशब्दो ह्युपादेयपरो नियतनपुंसकलिङ्ग इति केचित्  ॥  १।५।१  ॥   

  

किं च येषां वंशे स सगरो नामाभूत् । सागर इत्यादिना समुद्रे
सागरशब्दप्रवृत्तिस्तदधीनेति सूचितम् । षष्टिगुणितानि पुत्रसहस्राणि
षष्टिपुत्रसहस्राणि । क्वचित्तु "षष्टिः" इति पृथक्पदापाठः अनेन
तदुद्धारार्थं तद्वंश्येन जगत्पवित्रीकरणसमर्था गङ्गा यद्वंशे ऽवतारितेति
व्यज्यते । तेन चातिशयितं तद्वंशमाहात्म्यं सूचितम् । तद्वंशस्य
गङ्गापरनामकभगवदवतारयोग्यता च तेन सूचिता  ॥  १।५।२  ॥   

  

तेषामिक्ष्वाकूणां वंशे वंशविषये रामायणमिति नाम्ना प्रसिद्धं
महदाख्यानमुत्पन्नमिति योजना
इक्ष्वाक्वपत्येष्विक्ष्वाकुत्वारोपादिक्ष्वाकूणामित्युक्तिः  ॥  १।५।३  ॥   

  

तदिति । तदिदं बुद्धिस्थम् आदितः आदिमारभ्य निखिलमुत्तरकाण्डान्तं सर्वम् ।
सर्वशब्दो ऽवयवकार्त्स्न्ये । सर्वावयवकम् वर्णपदच्युतिरहितमिति यावत् ।
धर्मकामार्थाः सहिता यस्मात्तत् सहिता इत्यत्र केनेत्याकाङ्क्षायां
मोक्षेणेति गम्यते । तेन पुरुषार्थचतुष्टयसाधनमिति फलितम् । वर्तयिष्यावो
गास्यावः । तदनसूयतासूयामकुर्वता श्रोतव्यम् ।
अनेनासूयाराहित्यमेवैतच्छ्रवणाधिकारिविशेषणमित्युक्तम् ।
सर्वपुरुषार्थसाधनत्वाच्च श्रवणे ऽत्यादरः सूचितः  ॥  १।५।४  ॥   

  

कोशल इति । मुदितः राजभिर्धर्मतः परिपालनात् स्फीत उत्तरोत्तरं वृद्दिं
प्राप्तः सरयूतीरे तदुपलक्षितदेशे निविष्टः स्थितः जनपदः अस्तीति शेषः  ॥ 
१।५।५  ॥   

  

अयोध्येति । तत्र कोशलजनपदे ऽयोध्या नाम लोकविश्रुता नगर्यस्ति, या
मानवेन्द्रेण मनुना स्वयं निर्मितासीत् पुरी सप्तपुर्यन्तर्गता  ॥  १।५।६
 ॥   

  

आयतेति । सरयूतीरोपश्लेषेण द्वादशयोजनदीर्घा त्रीणि योजनानीति शेषः ।
विस्तीर्णा तिर्यग्विस्तारवती महापथो बहिर्मार्गः  ॥  १।५।७  ॥   

  

राजेति । राजमार्गः सर्वपण्यशोभितो राजद्वारात्पुरः प्रवृत्तः ।
मुक्तपुष्पाणि विकसितपुष्पाणि  ॥  १।५।८  ॥   

  

तां त्विति । दिवि देवपतिरिन्द्रः पुरीममरावतीं यथावासयामास एवं राजा
दशरथस्तां पुरीमावासयामास पूर्वाधिकलोकवसतिमतीं चकार । धर्मन्यायबलेन
पोषणान्महतो राष्ट्रस्य विशेषेण वर्धनकर्ता  ॥  १।५।९  ॥   

  

कपाटेति । तोरणम् बहिर्द्वारालंकारदारुबन्धः । सुविभक्तमन्तरं येषां तादृशा
आपणा यस्यां सा । सर्वयन्त्रायुधवतीम् प्राकारोपरीति शेषः । उषिताम्
कृतवासाम्  ॥  १।५।१०  ॥   

  

सूतेति । सूताः स्तुतिपाठकाः । मागधा वंशावलिकथकाः । अट्टाला उपरिगृहाः ।
शतघ्न्यो नाम प्राकारसंरक्षणार्थमयोभारनिर्मिताः प्राकारोपरिस्थापिता
आयुधविशेषाः  ॥  १।५।११  ॥   

  

वध्विति । वधूनां नाटकशालासमुदायैः सर्वतो युक्ताम् उद्यानानि क्रीडार्थं
पुष्पवाटिकाः सालः प्राकारः, सालवनं वा  ॥  १।५।१२  ॥   

  

दुर्गेति । जलदुर्गेण गम्भीरागाधा परिखा यस्यां ताम् । अत एव दुर्गाँ
मित्रैरपि दुःखगम्याम् अन्यैः शत्रुभिर्दुरासदामश्क्यसमीपगमनामपि वाराणा
गजाः  ॥  १।५।१३  ॥   

  

सामन्तेति । समन्ताद्भवै राजसमूहैः बलिः करस्तद्दानरूपं कर्म येषां तादृशैः
 ॥  १।५।१४  ॥   

  

रत्नविकृतै रत्ननीर्मितैः पर्वतसदृशैः प्रासादैः शोभिताम् ।
कूटाख्यैरगारैर्गृहैः स्त्रीणां क्रीडागृहैरिति यावत् । कूटाः शालाः अगारं
गृहमित्यन्ये  ॥  १।५।१५  ॥   

  

चित्रामिति । अष्टापदं सुवर्णं तज्जलेन कृत आकारो ऽलङ्कारो यस्या इत्येके
द्यूतफलकाकारामित्यन्ये । विमानगृहम् सप्तभूमिगृहम् "विमानो ऽस्त्री
देवयाने सप्तभूमौ च सद्मनि" इति निघण्टुः  ॥  १।५।१६  ॥   

  

गृहेति । गृहैः पौरकुटुम्बिगृहैर्गाढां निबिडाम् अत एवाविच्छिद्राम्
इक्षुकाण्डरससमानस्वादूदकवतीम्  ॥  १।५।१७  ॥   

  

भृशं नादितां पृथिव्यामत्यर्थमत्यन्तम् । अनुत्तमामिति बहुव्रीहिः  ॥ 
१।५।१८  ॥   

  

तपसा प्राप्तं दिवि सिद्धानां विमानमिव पृथिव्यामनुत्तमामिति सम्बन्धः ।
सुष्ठु निवेशितो वेश्मनामन्तर्बाह्यप्रदेशो यस्यां ताम्  ॥  १।५।१९  ॥   

  

ये चेति । विविक्तम् स्वसमूहाद्भ्रष्टं सहायरहितम् अपरापरं परे पित्रादयः,
अपरे पुत्रादयः, तैर्हीनम्, वंशस्यैकतन्तुमित्येके परकीयस्वकीयभिन्नं
केवलप्रेक्षकमित्यन्ये तथा शब्दमात्रानुमितसत्तया वेधयोग्यम्,
प्रच्छन्नमिति यावत् । तथा विततं च विरुध्य युद्धं कृत्वा पश्चात्ततं
पलायितम् ईदृशाञ्शक्यवेधानपि ये बाणैर्न विध्यन्ति ये च लघुहस्ताः
शीघ्रवेधिनः विशारदा अस्त्रशस्त्रप्रयोगसमर्थाः तेषां सहस्रैः
पूर्णामित्युत्तरेण सम्बन्धः  ॥  १।५।२०  ॥   

  

सिंहेति । बाहुबलैरपि मल्लयुद्धैरपि  ॥  १।५।२१  ॥   

  

महारथैः । "आत्मानं सारथिं चाश्वान्रक्षन्युध्येत यो नरः स महारथसञ्ज्ञः
स्यात्" एको दशसहस्रैर्योद्धा च आवासयामास । तेषामावासेन तैः पूर्णा
चकारेत्यर्थः  ॥  १।५।२२  ॥   

  

तामिति । अग्निमद्भिराहिताग्निभिर्गुणाः शमदमादयः । वेदानां षडङ्गानां च
पारगैः । महर्षिकल्पैर्महर्षिसदृशैः
केवलैर्मुख्यैर्ऋषिभिर्मन्त्रद्रष्ट़ृभिश्चावृताम् व्याप्ताम्  ॥  १।५।२३
 ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये बालकाण्डे
पञ्चमः सर्गः  ॥  ५  ॥   

  



</details>
</div>
<div class="js_include collapsed" newlevelforh1="2" title="द्राविडपाठः" unfilled url="/purANam/rAmAyaNam/drAviDapAThaH/1_bAlakANDam/02-putrakAmaH/005_ayodhyAvarNanam.md">
<details><summary><h2>द्राविडपाठः ...{Loading}...</h2></summary>


सर्वापूर्वमियं येषामासीत्कृत्स्ना वसुन्धरा।  
प्रजापतिमुपादाय नृपाणां जयशालिनाम् ॥ 1.5.1 ॥   
येषां स सगरो नाम सागरो येन खानितः।  
षष्टिः पुत्रसहस्राणि यं यान्तं पर्यवारयन् ॥ 1.5.2 ॥   
इक्ष्वाकूणामिदं तेषां राज्ञां वंशे महात्मनाम्।  
महदुत्पन्नमाख्यानं रामायणमिति श्रुतम् ॥ 1.5.3 ॥   
तदिदं वर्तयिष्यामि सर्वं निखिलमादितः।  
धर्मकामार्थसहितं श्रोतव्यमनसूयया ॥ 1.5.4 ॥   
कोसलो नाम मुदितः स्फीतो जनपदो महान्।  
निविष्टः सरयूतीरे प्रभूतधनधान्यवान् ॥ 1.5.5 ॥   
अयोध्या नाम नगरी तत्रासील्लोकविश्रुता।  
मनुना मानवेन्द्रेण या पुरी निर्मिता स्वयम् ॥ 1.5.6 ॥   
आयता दश च द्वे च योजनानि महापुरी।  
श्रीमती त्रीणि विस्तीर्णा सुविभक्तमहापथा ॥ 1.5.7 ॥   
राजमार्गेण महता सुविभक्तेन शोभिता।  
मुक्तपुष्पावकीर्णेन जलसिक्तेन नित्यशः ॥ 1.5.8 ॥   
तां तु राजा दशरथो महाराष्ट्रविवर्द्धनः।  
पुरीमावासयामास दिवं देवपतिर्यथा ॥ 1.5.9 ॥   
कवाटतोरणवतीं सुविभक्तान्तरापणाम्।  
सर्वयन्त्रायुधवतीमुपेतां सर्वशिल्पिभिः ॥ 1.5.10 ॥   
सूतमागधसम्बाधां श्रीमतीमतुलप्रभाम्।  
उच्चाट्टालध्वजवतीं शतघ्नीशतसङ्कुलाम् ॥ 1.5.11 ॥   
वधूनाटकसङ्घैश्च संयुक्तां सर्वतः पुरीम्।  
उद्यानाम्रवणोपेतां महतीं सालमेखलाम् ॥ 1.5.12 ॥   
दुर्गगम्भीरपरिघां दुर्गामन्यैर्दुरासदाम्।  
वाजिवारणसम्पूर्णां गोभिरुष्ट्रैः खरैस्तथा ॥ 1.5.13 ॥   
सामन्तराजसङ्घैश्च बलिकर्मभिरावृताम्।  
नानादेशनिवासैश्च वणिग्भिरुपशोभिताम् ॥ 1.5.14 ॥   
प्रासादै रत्नविकृतैः पर्वतैरुपशोभिताम्।  
कूटागारैश्च सम्पूर्णामिन्द्रस्येवामरावतीम् ॥ 1.5.15 ॥   
चित्रामष्टापदाकारां वरनारीगणैर्युताम्।  
सर्वरत्नसमाकीर्णां विमानगृहशोभिताम् ॥ 1.5.16 ॥   
गृहगाढामविच्छिद्रां समभूमौ निवेशिताम्।  
शालितण्डुलसम्पूर्णामिक्षुकाण्डरसोदकाम् ॥ 1.5.17 ॥   
दुन्दुभीभिर्मृदङ्गैश्च वीणाभिः पणवैस्तथा।  
नादितां भृशमत्यर्थं पृथिव्यां तामनुत्तमाम् ॥ 1.5.18 ॥   
विमानमिव सिद्धानां तपसाधिगतं दिवि।  
सुनिवेशितवेश्मान्तां नरोत्तमसमावृताम् ॥ 1.5.19 ॥   
ये च बाणैर्न विध्यन्ति विविक्तमपरापरम्।  
शब्दवेध्यं च विततं लघुहस्ता विशारदाः ॥ 1.5.20 ॥   
सिंहव्याघ्रवराहाणां मत्तानां नर्दतां वने।  
हन्तारो निशितैः शस्त्रैर्बलाद्बाहुबलैरपि ॥ 1.5.21 ॥   
तादृशानां सहस्रैस्तामभिपूर्णां महारथैः।  
पुरीमावासयामास राजा दशरथस्तदा ॥ 1.5.22 ॥   
तामग्निमद्भिर्गुणवद्भिरावृतां द्विजोत्तमैर्वेदषडङ्गपारगैः।  
सहस्रदैः सत्यरतैर्महात्मभिर्महर्षिकल्पैर्ऋषिभिश्च केवलैः ॥ 1.5.23 ॥   

</details>
</div>
