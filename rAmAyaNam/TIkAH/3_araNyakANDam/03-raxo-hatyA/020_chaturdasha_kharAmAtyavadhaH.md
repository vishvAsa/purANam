+++
title = "०२० चतुर्दश खरामात्यवधः"
title_english = "020 Rama eliminates Khara s demons"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_3/Kanda_3_ARK-020-Chaturdhasha_Rakshasa_Samharaha.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/3_araNyakANDam/03-raxo-hatyA/020_chaturdasha_kharAmAtyavadhaH.md">
<details><summary><h3>IITK ...{Loading}...</h3></summary>

Rama kills all the fourteen demons -- Surpanakha describes the killing
to Khara.



#### श्लोकः
##### मूलम्
ततश्शूर्पणखा घोरा राघवाश्रममागता।  
राक्षसानाचचक्षे तौ भ्रातरौ सह सीतया॥3.20.1॥

##### शब्दार्थः
ततः thereafter, घोरा frightful, शूर्पणखा Surpanakha, राघवाश्रमम् Rama's hermitage, आगता came, राक्षसान् to the demons, सह सीतया with Sita, भ्रातरौ brothers, तौ both, आचचक्षे spoke about.

##### आङ्ग्लानुवादः
The frightful Surpanakha came to the hermitage of Rama and showed both the brothers and Sita to the demons.



#### श्लोकः
##### मूलम्
ते रामं पर्णशालायामुपविष्टं महाबलम्।  
ददृशुस्सीतया सार्धं वैदेह्या लक्ष्मणेन च।3.20.2॥

##### शब्दार्थः
ते they, वैदेह्याः with Vaidehi, सार्धम् together with, लक्ष्मणेन च and with Lakshmana, पर्णशालायाम् in the leafthatched cottage, उपविष्टम् seated, महाबलम् a man of great strength, रामम् Rama, ददृशुः saw.

##### आङ्ग्लानुवादः
They saw mighty Rama together with Vaidehi and Lakshmana sitting in the leafthatched cottage.



#### श्लोकः
##### मूलम्
तान्दृष्ट्वा राघवश्श्रीमानागतांस्तां च राक्षसीम्।  
अब्रवीद्भ्रातरं रामो लक्ष्मणं दीप्ततेजसम्॥3.20.3॥

##### शब्दार्थः
श्रीमान् handsome, राघवः scion of the Raghu dynasty, रामः Rama, आगतान् those who arrived, तान् them, तां राक्षसीम्  to the demoness, दृष्ट्वा  seeing, दीप्ततेजसम्  blazing like fire, भ्रातरम् brother, लक्ष्मणम् to Lakshmana, अब्रवीत् said.

##### आङ्ग्लानुवादः
Seeing the demons along with Surpanakha arrive, said the handsome Rama, scion of the Raghu dynasty to his brother Lakshmana, who was blazing like fire ः



#### श्लोकः
##### मूलम्
मुहूर्तं भव सौमित्रे सीतायाः प्रत्यनन्तरः।  
इमानस्या वधिष्यामि पदवीमागतानिह॥3.20.4॥

##### शब्दार्थः
सौमित्रे O Lakshmana, मुहूर्तम् for a while, सीतायाः to Sita, प्रत्यनन्तरः stand by, भव you may be, अस्याः her, पदवीम् in the way, इह here, आगतान् those who came in, इमान् these to, वधिष्यामि will kill.

##### आङ्ग्लानुवादः
O Lakshmana  stand by Sita for a while. I shall kill these demons who have come here.



#### श्लोकः
##### मूलम्
वाक्यमेतत्ततश्श्रुत्वा रामस्य विदितात्मनः।  
तथेति लक्ष्मणो वाक्यं रामस्य प्रत्यपूजयत्॥3.20.5॥

##### शब्दार्थः
ततः then, लक्ष्मणः Lakshmana, विदितात्मनः knower of the self, रामस्य Rama's, एतत् this, वाक्यम् statement, श्रुत्वा after hearing, तथेति agreeing to, रामस्य  Rama's, वाक्यम् statement, प्रत्यपूजयत् in turn honoured.

##### आङ्ग्लानुवादः
Lakshmana heard him and in turn honoured the word of Rama, knower of the self.



#### श्लोकः
##### मूलम्
राघवोऽपि महच्चापं चामीकरविभूषितम्।  
चकार सज्यं धर्मात्मा तानि रक्षांसि चाब्रवीत्॥3.20.6॥

##### शब्दार्थः
धर्मात्मा righteous man, राघवोऽपि Rama too, चामीकरविभूषितम् decked with gold, महत् great, चापम् bow, सज्यम् stringed, चकार made, तानि those, रक्षांसि to the demons, अब्रवीत् च said.

##### आङ्ग्लानुवादः
Righteous Rama too, lifted up his great bow decked with gold and fastened the string and then said to the demonsः



#### श्लोकः
##### मूलम्
पुत्रौ दशरथस्यावां भ्रातरौ रामलक्ष्मणौ।  
प्रविष्टौ सीतया सार्धं दुश्चरं दण्डकावनम्॥3.20.7॥

##### शब्दार्थः
आवाम् we both are, दशरथस्य Dasaratha's, पुत्रौ two sons, भ्रातरौ two brothers, रामलक्ष्मणौ Rama and Lakshmana, सीतया सार्धम् along with Sita, दुश्चरम् inaccessible, दण्डकावनम् Dandaka forest, प्रविष्ठौ both have entered.

##### आङ्ग्लानुवादः
We, Rama and Lakshmana, sons of Dasaratha, are brothers, who have entered the inaccessible Dandaka forest along with Sita.



#### श्लोकः
##### मूलम्
फलमूलाशनौ दान्तौ तापसौ धर्मचारिणौ।  
वसन्तौ दण्डकारण्ये किमर्थमुपहिंसथ॥3.20.8॥

##### शब्दार्थः
फलमूलाशिनौ both survive on fruits and roots etc, दान्तौ both are selfrestrained, धर्मचारिणौ both follow the righteous path, दण्डकारण्ये in Dandaka forest, वसन्तौ living, तापसौ ascetics, किमर्थम् why, उपहिंसथ torment.

##### आङ्ग्लानुवादः
Feeding on fruits and roots and following the righteous path, we are living in Dandaka forest like ascetics. Why are you torturing us?



#### श्लोकः
##### मूलम्
युष्मान्पापात्मकान्हन्तुं विप्रकारान्महाहवे।  
ऋषीणां तु नियोगेन प्राप्तोऽहं सशरायुधः॥3.20.9॥

##### शब्दार्थः
अहम् I, पापात्मकान् sinners, विप्रकारान् offenders, युष्मान् you, आहवे in war, हन्तुम् to kill, सशरायुधः equipped with bows, arrows and weapons, ऋषीणाम् of ascetics, नियोगेन by their order, प्राप्तः came.

##### आङ्ग्लानुवादः
I came here equipped with bows, arrows and weapons, asked by ascetics to kill in the battle sinners like you who are offending them.



#### श्लोकः
##### मूलम्
तिष्ठतैवात्र सन्तुष्टा नोपावर्तितुमर्हथ।  
यदि प्राणैरिहार्थो वा निवर्तध्वं निशाचराः॥3.20.10॥

##### शब्दार्थः
सन्तुष्टाः satisfied, निशाचराः demons, अत्रैव here only, तिष्ठतः you may stay, उपावर्तितुम् to return, न अर्हथ you should not, यदि वा or else, प्राणैः with life, अर्थः purpose, निवर्तध्वम् you may return.

##### आङ्ग्लानुवादः
If you care for your life, you may return, or else, if you please you may remain (die) here, O demons.



#### श्लोकः
##### मूलम्
तस्य तद्वचनं श्रुत्वा राक्षसास्ते चतुर्दश।  
ऊचुर्वाचं  सुसंक्रुद्धा ब्रह्मघ्नाश्शूलपाणयः॥3.20.11॥

##### शब्दार्थः
तस्य his, तत् वचनम् those words, श्रुत्वा on hearing, ब्रह्मघ्नाः destroyers of brahmins, शूलपाणयः spears in hand, ते those, चतुर्दश राक्षसाः fourteen demons, सुसङ्क्रुद्धाः very angry, वाचम् words, ऊचुः spoke.

##### आङ्ग्लानुवादः
At these words, the destroyers of brahmins, the fourteen demons were inflamed. They lifted their spears and spokeः



#### श्लोकः
##### मूलम्
क्रोधमुत्पाद्य नो भर्तुः खरस्य सुमहात्मनः।  
त्वमेव हास्यसे प्राणानद्यास्माभिर्हतो युधि॥3.20.12॥

##### शब्दार्थः
नः our, भर्तुः lord's, सुमहात्मनः of great, खरस्य Khara's, क्रोधम् wrath, उत्पाद्य causing, अद्य now, अस्माभिः by us, युधि in the fight, हतः killed, त्वमेव you alone, प्राणान् life, हास्यसे will give up.

##### आङ्ग्लानुवादः
You have incited the wrath of Khara, our great master for which you will now pay with your life in the fight.



#### श्लोकः
##### मूलम्
का हि ते शक्तिरेकस्य बहूनां रणमूर्धनी।  
अस्माकमग्रतः स्थातुं किं पुनर्योद्दुमाहवे॥3.20.13॥

##### शब्दार्थः
बहूनाम् by many, अस्माकम् of us, अग्रतः in front of, रणमूर्धनि at the head of the battle, स्थातुम् to stand, एकस्य of  one, ते to you, का शक्तिः where is the power, आहवे in war, योद्धुम् to fight, किं पुनः why again.

##### आङ्ग्लानुवादः
How can you face us alone? We outnumber you? Leave alone fighting, you cannot even stand in front of us.



#### श्लोकः
##### मूलम्
एहि बाहुप्रयुक्तैर्नः परिघैश्शूलपट्टिसैः।  
प्राणांस्त्यक्षसि वीर्यं च धनुश्च करपीडितम्॥3.20.14॥

##### शब्दार्थः
एहि come on, नः us, बाहुप्रयुक्तैः by those dicharged by our arms, परिघैः by daggers, शूलपट्टिशै spears with sharp, प्राणान् your life, वीर्यं च prowess, करपीडितम् held by hand, धनुश्च the bow aslo, त्यक्षसि will shun.

##### आङ्ग्लानुवादः
Come on with daggers and sharpedged spears hurled, you will give up your life,your prowess as well as the bow held in your hand.



#### श्लोकः
##### मूलम्
इत्येवमुक्त्वा सङ्कृद्धा राक्षसास्ते चतुर्दश।  
चिक्षिपुस्तानि शूलानि राघवं प्रति दुर्जयम्॥3.20.15॥

##### शब्दार्थः
सङ्कृद्धाः mighty angry, ते those , राक्षसाः demons, इत्येवम् thus, उक्त्वा after saying, तानि शूलानि those spears, दुर्जयम् invincible, राघवं प्रति on Rama, चिक्षिपुः hurled.

##### आङ्ग्लानुवादः
Saying these words, the fourteen infuriated demons hurled their spears at invincible Rama.



#### श्लोकः
##### मूलम्
तानि शूलानि काकुत्स्थस्समस्तानि चतुर्दश।  
तावद्भिरेव चिच्छेद शरैः काञ्चनभूषणैः॥3.20.16॥

##### शब्दार्थः
काकुत्स्थ Rama, चतुर्दश fourteen, तानि शूलानि their spears, समस्तानि all of them, तावद्भिः by equal number, एव only, काञ्चनभूषणैः decorated with gold, शरैः with arrows, चिच्छेद cut to pieces.

##### आङ्ग्लानुवादः
All the fourteen spears hurled turned into splinters by the same number of golden arrows released by Rama.



#### श्लोकः
##### मूलम्
ततः पश्चान्महातेजा नाराचान्सूर्यसन्निभान्।  
जग्राह परमक्रुद्धश्चतुर्दश शिलाशितान्॥3.20.17॥

##### शब्दार्थः
ततः then, महातेजाः effulgent, परमक्रुद्धः  enraged, शिलाशितान् sharpened by stone, सूर्यसन्निभान् glowing like the Sun, चतुर्दश fourteen, नाराचान् arrows, जग्राह took.

##### आङ्ग्लानुवादः
Then the effulgent Rama, mighty angry, took fourteen arrows sharpened by stones and glowing like the  Sun.



#### श्लोकः
##### मूलम्
गृहीत्वा धनुरायम्य लक्ष्यानुद्दिश्य राक्षसान्।  
मुमोच राघवो बाणान्वज्रानिव शतक्रतुः॥3.20.18॥

##### शब्दार्थः
राघवः Rama, धनुः bow, गृहीत्वा on taking, आयम्य after stretching, लक्ष्यान् the target, राक्षसान् the demons,  उद्दिश्य aiming at, शतक्रतुः like Indra, वज्रानिव like thunderbolt, बाणान् arrows, मुमोच released.

##### आङ्ग्लानुवादः
Rama took the bow, stretched it and aimed at his target, the demons  and sent the arrows as Indra would release the thunderbolt.



#### श्लोकः
##### मूलम्
रुक्मपुङ्खाश्च विशिखा दीप्ता हेमविभूषिताः।  
ते भित्त्वा रक्षसां वेगाद्वक्षांसि रुधिराप्लुताः।3.20.19॥  
विनिष्पेतुस्तदा भूमौ न्यमज्जन्ताशनिस्वनाः।

##### शब्दार्थः
रुक्मपुङ्खाः feathered with gold, दीप्ताः blazing, हेमविभूषिताः decorated with gold, ते those, विशिखाः arrows, वेगात् speedily, रक्षसाम् the demons, वक्षांसि their chests, भित्त्वा piercing, रुधिराप्लुताः  drenched in blood, तदा then, विनिष्पेतुः fell down, अशनिस्वनाः creating sounds like thunder, भूमौ on earth, न्यमज्जन्त pierced into.

##### आङ्ग्लानुवादः
Goldfeathered blazing arrows decorated with gold, released by Rama flew fast and pierced the chests of the demons. Drenched in blood they (the arrows) thundered (out of their chests) and  plunged into the earth.



#### श्लोकः
##### मूलम्
ते भिन्नहृदया भूमौ छिन्नमूला इव द्रुमाः॥3.20.20॥  
निपेतुश्शोणितार्द्राङ्गा विकृता विगतासवः।

##### शब्दार्थः
ते they, भिन्नहृदयाः  with pierced hearts, शोणितार्द्राङ्गाः bodies drenched in blood, विकृताः disfigured, विगतासवः with their life gone, छिन्नमूलाः  cut at the roots, द्रुमाः इव like trees, भूमौ on earth, निपेतुः fell down.

##### आङ्ग्लानुवादः
With their hearts split, their bodies drenched in blood, disfigured and lifeless, the demons fell down on earth like trees cut  at the roots.



#### श्लोकः
##### मूलम्
तान् दृष्ट्वा पतितान्भूमौ राक्षसी क्रोधमूर्छिता॥3.20.21॥  
परित्रस्ता पुनस्तत्र व्यसृजद्भैरवस्वनान्।

##### शब्दार्थः
भूमौ on the ground, पतितान् fell down, तान् those, दृष्ट्वा seeing, राक्षसी the demoness,  (Surpanakha), क्रोधमूर्छिता  wild with anger, परित्रस्ता frightened, तत्र there, पुनः again, भैरवस्वनान् frihghtening sound, व्यसृजत् released.

##### आङ्ग्लानुवादः
Seeing the demons fallen on the ground, the demoness wild with anger and fear roared.



#### श्लोकः
##### मूलम्
उपगम्य खरं सा तु किञ्चित्संशुष्कशोणिता॥3.20.22॥  
पपात पुनरेवार्ता सनिर्यासेव सल्लकी।

##### शब्दार्थः
किञ्चित् slightly, संशुष्कशोणिता blood dried up, सनिर्यासा juice exuded, सल्लकी इव like a sallaki tree, सा she, तु but, आर्ता afflicted, खरम् to Khara, उपगम्य coming, पुनरेव again, पपात fell down.

##### आङ्ग्लानुवादः
Her blood slightly dried up, she came back afflicted to Khara and fell down like a sallaki tree, its sap oozing.



#### श्लोकः
##### मूलम्
पपात पुनरेवार्ता सनिर्यासेव सल्लकी ॥3.20.23 ॥

##### शब्दार्थः
Missing

##### आङ्ग्लानुवादः
Missing



#### श्लोकः
##### मूलम्
भ्रातुस्समीपे शोकार्ता ससर्ज निनदं मुहुः॥3.20.24॥  
सस्वरं मुमुचे बाष्पं विषण्णवदना तदा।

##### शब्दार्थः
तदा then, शोकार्ता afflicted with tears, भ्रातुः of the brother, समीपे presence, मुहुः again and again, निनदम् sound, ससर्ज released, विषण्णवदना with a sad face, सस्वरम् making loud noise, बाष्पम् tears, मुमुचे shed.

##### आङ्ग्लानुवादः
Then desperately screaming and shedding tears with a sad face beside her brother, she roared again and again.



#### श्लोकः
##### मूलम्
निपातितान् दृश्य रणे तु राक्षसान् प्रधाविता शूर्पणखा पुनस्ततः।  
वधं च तेषां निखिलेन रक्षसां शशंस सर्वं भगिनी खरस्य सा॥3.20.25॥

##### शब्दार्थः
शूर्पणखा Surpanakha, रणे in the fight, निपातितान् fallen, राक्षसान् demons, दृश्य seeing, पुनः ततः then, प्रधाविता she ran, भगिनी sister, रक्षसाम् of demons, वधम् about the death, सर्वम् all, निखिलेन in detail, खरस्य to Khara, शशंस told.

##### आङ्ग्लानुवादः
When Surpanakha saw the demons fall dead on the battleground, she ran to Khara,her brother and told in detail about the death of the demons.  

#### समाप्तिः
 श्रीमद्रामायणे वाल्मीकीय आदिकाव्ये अरण्यकाण्डे विंशस्सर्गः॥  
Thus ends the twentieth sarga of Aranyakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/3_araNyakANDam/03-raxo-hatyA/020_chaturdasha_kharAmAtyavadhaH.md">
<details><summary><h3>भूषणम् ...{Loading}...</h3></summary>



ततः शूर्पणखा घोरा राघवाश्रममागता ।  

रक्षसामाचचक्षे तौ भ्रातरौ सह सीतया  ॥  ३।२०।१  ॥   

ते रामं पर्णशालायामुपविष्टं महाबलम् ।  

ददृशुः सीतया सार्धं वैदेह्या लक्ष्मणेन च  ॥  ३।२०।२  ॥   

तान् दृष्ट्वा राघवः श्रीमानागतां तां च राक्षसीम् ।  

अब्रवीद् भ्रातरं रामो लक्ष्मणं दीप्ततेजसम्  ॥  ३।२०।३  ॥   

अथ चतुर्दशराक्षसवधो विंशे ततः शूर्पणखेत्यादि  ॥  ३।२०।१३  ॥   

  

मुहुर्तं भव सौमित्रे सीतायाः प्रत्यनन्तरः ।  

इमानस्या वधिष्यामि पदवीमागतानिह  ॥  ३।२०।४  ॥   

मुहूर्तमिति । प्रत्यनन्तरः प्रत्यासन्नः, रक्षक इति यावत् । अस्याः
पदवीमागतानित्यन्वयः  ॥  ३।२०।४  ॥   

  

वाक्यमेतत्ततः श्रुत्व रामस्य विदितात्मनः ।  

तथेति लक्ष्मणो वाक्यं रामस्य प्रत्यपूजयत्  ॥  ३।२०।५  ॥   

प्रत्यपूजयत् परिपालितवान्  ॥  ३।२०।५  ॥   

  

राघवो ऽपि महञ्चापं चामीकरविभूषितम् ।  

चकार सज्यं धर्मात्मा तानि रक्षांसि चाब्रवीत्  ॥  ३।२०।६  ॥   

चामीकरं स्वर्णम्  ॥  ३।२०।६  ॥   

  

पुत्रौ दशरथस्यावां भ्रातरौ रामलक्ष्मणौ ।  

प्रविष्टौ सीतया सार्धं दुश्चरं दण्डकावनम्  ॥  ३।२०।७  ॥   

फलमूलाशनौ दान्तौ तापसौ धर्मचारिणौ ।  

वसन्तौ दण्डकारण्ये किमर्थमुपहिंसथ  ॥  ३।२०।८  ॥   

स्वस्य कपटवेषत्वं परिहरन्नाह पुत्रावित्यादि । आवां किमर्थमुपहिंसथ  ॥ 
३।२०।७,८  ॥   

  

युष्मान् पापात्मकान् हन्तुं विप्रकारान् महाहवे ।  

ऋषीणां तु नियोगेन प्राप्तो ऽहं सशरायुधः  ॥  ३।२०।९  ॥   

प्रत्युत युष्मानेवाहं हन्तुमागत इत्याह युष्मानिति । विप्रकारान् हिंसकान्
। भवतां प्रथमप्रवृत्तिमाकाङ्क्षन् स्थितो ऽस्मीत्यर्थः  ॥  ३।२०।९  ॥   

  

तिष्ठतैवात्र सन्तुष्टा नोपावर्तितुमर्हथ ।  

यदि प्राणैरिहार्थो वा निवर्तध्वं निशाचराः  ॥  ३।२०।१०  ॥   

अत्रैव सन्तुष्टाः अभीता इति यावत् । तिष्ठत नोपावर्तितुमर्हथेति मा
पलायध्वमित्यर्थः । यदि वा प्राणैः अर्थः प्रयोजनं प्राणापेक्षास्ति
चेन्निवर्तध्वमित्यर्थः  ॥  ३।२०।१०  ॥   

  

तस्य तद्वचनं श्रुत्वा राक्षसास्ते चतुर्दश ।  

ऊचुर्वाचं सुसङ्क्रुद्धा ब्रह्मघ्नाः शूलपाणयः  ॥  ३।२०।११  ॥   

\[संरक्तनयना घोरा रामं संरक्तलोचनम् ।  

परुषं मधुराभाषं हृष्टा दृष्टपराक्रमम्  ॥ \]  

क्रोधमुत्पाद्य नो भर्तुः खरस्य सुमहात्मनः ।  

त्वमेव हास्यसे प्राणानद्यास्माभिर्हतो युधि  ॥  ३।२०।१२  ॥   

ब्रह्मघ्नाः ब्राह्मणघ्नाः  ॥  ३।२०।११,१२  ॥   

  

का हि ते शक्तिरेकस्य बहूनां रणमूर्धनि ।  

अस्माकमग्रतः स्थातुं किं पुनर्योद्धुमाहव  ॥  ३।२०।१३  ॥   

शक्तिः बलम् । "शक्तिर्बले प्रभावादौ" इति विश्वः  ॥  ३।२०।१३  ॥   

  

एहि बाहुप्रयुक्तैर्नः परिघैः शूलपट्टिशैः ।  

प्राणांस्त्यक्षङसि वीर्यं च धनुश्च करपीडितम्  ॥  ३।२०।१४  ॥   

परिघैः गदाभेदैः । पट्टिशैः असिभेदैः  ॥  ३।२०।१४  ॥   

  

इत्येवमुक्त्वा सङ्क्रुद्धा राक्षसास्ते चतुर्दश ।  

\[उद्यतायुधनिस्त्रिंशा राममेवाभिदुद्रुवुः ।\]  

चिक्षिपुस्तानि शूलानि राघवं प्रति दुर्जयम्  ॥  ३।२०।१५  ॥   

तानि शूलानि काकुत्स्थः समस्तानि चतुर्दश ।  

तावद्भिरेव चिच्छेद शरैः काञ्चनभूषणैः  ॥  ३।२०।१६  ॥   

तानि शूलपाणय इति पूर्वमुक्तानि  ॥  ३।२०।१५,१६  ॥   

  

ततः पश्चान्महातेजा नाराचान् सूर्यसन्निभान् ।  

जग्राह परमक्रुद्धश्चतुर्दश शिलाशितान्  ॥  ३।२०।१७  ॥   

नाराचान् अफलकान् बाणान् । शिलाशितान् शिलास्वपि शितान्,
शिलानिर्भेदक्षमानित्यर्थः । शाणोपलसन्निघृष्टानित्यप्याहुः  ॥  ३।२०।१७
 ॥   

  

गृहीत्वा धनुरायम्य लक्ष्यानुद्दिश्य राक्षसान् ।  

मुमोच राघवो बाणान् वज्रानिव शतक्रतुः  ॥  ३।२०।१८  ॥   

गृहीत्वेति । लक्ष्यान् वेध्यान् । वज्रानित्यभूतोपमा  ॥  ३।२०।१८  ॥   

  

रुक्मपुङ्खाश्च विशिखा दीप्ता हेमविभूषिताः ।  

ते भित्त्वा रक्षसां वेगाद्वक्षांसि रुधिराप्लुताः ।  

विनिष्पेतुस्तदा भूमौ न्यमज्जन्ताशनिस्वनाः  ॥  ३।२०।१९  ॥   

न्यमज्जन्त न्यमज्जन्त चेत्यर्थः  ॥  ३।२०।१९  ॥   

  

ते भिन्नहृदया भूमौ छिन्नमूला इव द्रुमाः ।  

निपेतुः शोणितार्द्राङ्गा विकृता विगतासवः  ॥  ३।२०।२०  ॥   

विकृताः विरूपाः । विगतासवः विगतप्राणाः  ॥  ३।२०।२०  ॥   

  

तान् दृष्ट्वा पतितान् भूमौ राक्षसी क्रोधमूर्च्छिता ।  

परित्रस्ता पुनस्तत्र व्यसृजद्भैरवस्वनान्  ॥  ३।२०।२१  ॥   

भैरवस्वनान् भयङ्करशब्दान्  ॥  ३।२०।२१  ॥   

  

सा नदन्ती पुनर्नादं जवाच्छूर्पणखा पुनः ।  

\[जगाम तत्र सम्भ्रान्ता खरो यत्र महाबलः ।\]  

उपगम्य खरं सा तु किञ्चित्संशुष्कशोणिता  ॥  ३।२०।२२  ॥   

पपात पुनरेवार्ता सनिर्यासेव सल्लकी  ॥  ३।२०।२३  ॥   

भ्रातुः समीपे शोकार्ता ससर्ज निनदं मुहुः ।  

\[भूमौ शयाना दुःखार्ता लब्धसञ्ज्ञाचिरात्पुनः ।\]  

सस्वरं मुमुचे बाष्पं विषण्णवदना तदा  ॥  ३।२०।२४  ॥   

महानादं नदन्ती कुर्वन्तीत्यर्थः । निर्यासः क्षतप्रसृतवृक्षरसः । सल्लकी
लताविशेषः  ॥  ३।२०।२२२४  ॥   

  

निपातितान् दृश्य रणे तु राक्षसान् प्रधाविता शूर्पणखा पुनस्ततः ।  

वधं च तेषां निखिलेन रक्षसां शशंस सर्वं भगीनी खरस्य सा  ॥  ३।२०।२५  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे विंशः सर्गः
 ॥  २०  ॥   

  

पुनः सर्गार्थं सङ्क्षेपेणाह निपातितानिति । दृश्य दृष्ट्वा । अस्मिन्
सर्गे पञ्चविंशतिश्लोकाः  ॥  ३।२०।२५  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने विंशः सर्गः  ॥  २०  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/3_araNyakANDam/03-raxo-hatyA/020_chaturdasha_kharAmAtyavadhaH.md">
<details><summary><h3>शिरोमणी ...{Loading}...</h3></summary>



खरप्रेषितचतुर्दशराक्षसागमनानन्तरकालिकं वृत्तान्तमाह--तत इत्यादिभिः । ततः
चतुर्दशराक्षसागमनानन्तरं राघवाश्रममागता प्राप्ता शूर्पणखा सीतया सह
भ्रातरौ रामलक्ष्मणौ राक्षसान् राक्षसेभ्यः आचचक्षे कथयामास  ॥  ३।२०।१  ॥   

  

ते इति । ते शूर्पणखया बोधिताः राक्षसाः पर्णशालायामुपविष्टं रामं ददृशुः
 ॥  ३।२०।२  ॥   

  

तामिति । श्रीमान् राघवो रामः आगतां तां शूर्पणखां तानागतान् राक्षसांश्च
दृष्ट्वा लक्ष्मणमब्रवीत्  ॥  ३।२०।३  ॥   

  

तद्वचनाकारमाह--मुहूर्तमिति । हे सौमित्रे सीतायाः प्रत्यनन्तरः रक्षणार्थं
समीपवर्ती मुहूर्तं भव । तत्प्रयोजनमाह--अस्या राक्षस्याः पदवीं
मार्गमागतान् तत्सहायत्वेन प्राप्तान् इमान् राक्षसान् इह अस्मिन्काले
वधिष्यामि  ॥  ३।२०।४  ॥   

  

वाक्यमिति । विदितात्मनो रामस्य एतत् कथितं वाक्यं श्रुत्वा लक्ष्मणः
रामस्य वाक्यं तथेति प्रत्यपूजयत्  ॥  ३।२०।५  ॥   

  

राघव इति । राघवो रामः चामीकरविभूषितं महच्चापं सज्यं ज्यासहितं चकार
रक्षांसि अब्रवीच्च  ॥  ३।२०।६  ॥   

  

तद्वचनाकारमाह--पुत्राविति । दुश्चरं दण्डकावनं प्रविष्टौ अत एव
दण्डकारण्ये वसन्तौ दशरथस्य पुत्रौ आवां किमर्थमुपहिंसथ, एतेन
अनपराधिकर्मकहिंसनं न युक्तमिति सूचितम् । श्लोकद्वयमेकान्वयि  ॥  ३।२०।७८
 ॥   

  

नन्वस्मदपराधादर्शने ऽपि त्वया किमर्धं धनुः सज्यीकृतमित्यत आह--युष्मानिति
। विप्रकारात् युष्मत्कृतानेकविधब्राह्मणापराधात् हेतोः ऋषीणां नियोगेन
ऋषिकर्तृकभवद्वधनियोजनेन पापात्मकान् युष्मान् हन्तु सशरासनः शरासनसहितो
ऽहं संप्राप्तः  ॥  ३।२०।९  ॥   

  

नन्विममेव भवदपराधं ज्ञात्वा वयं युद्धे प्रवृत्ता इत्यत आहतिष्ठतेति ।
अत्र संग्रामे यदि संतुष्टाः यूयं तर्हि तिष्ठत उपसर्पितुं पलायितुं नार्हथ
यदि च इह लोके वो युष्माकं प्राणैरर्थः प्रयोजनं तर्हि निवर्तध्वम् ।
यदीत्युभयान्वयि  ॥  ३।२०।१०  ॥   

  

तस्येति । तस्य रामस्य तद्वचनं श्रुत्वा संक्रुद्धाः ब्रह्मघ्नाः
संरक्तनयनाः रामवचनश्रवणजनितकोपहेतुकारुण्यविशिष्टनेत्रवन्तः घोराः क्रूराः
परुषाः रूक्षस्वभावाः ते खरप्रेषिताः चतुर्दश राक्षसाः संरक्तनयनं
स्वाभाविकारुण्यविशिष्टनयनविशिष्टं, मधुराभाषं मधुरमाभाषणं यस्य तं,
दृष्टपराक्रमं दृष्टः स्वबुद्ध्या इयत्तीकृतः पराक्रमः राक्षसबलं येन तं
राममूचुः । एतेन अदृष्टपराक्रममिति छेदः सन्धिरार्ष इति
भट्टोक्तिश्चिन्त्या । श्लोकद्वयमेकान्वयि  ॥  ३।२०।१११२  ॥   

  

तद्वचनाकारमाह--क्रोधमिति । सुमहात्मनो नो ऽस्माकं भर्तुः स्वामिनः खरस्य
क्रोधमुत्पाद्य अस्माभिर्युधि हतस्त्वं प्राणान् सद्यः हास्यसे एव  ॥ 
३।२०।१३  ॥   

  

ननु युद्धे जयपराजययोरीश्वराधीनत्वात्कथं ममैव हतिरुच्यते इत्यत आह--केति ।
रणमूर्धनि महासङ्ग्रामे बहूनामस्माकमग्रतः स्थातुमेकस्य तव का शक्तिः
नैवेत्यर्थः । आहवे योद्धुं नैवेति किमु वक्तव्यम्, एतेन
काव्यार्थापत्त्यलङ्कारेण द्रुतं त्वया पलायितव्यमिति सूचितम्  ॥  ३।२०।१४
 ॥   

  

विपक्षे दोषमाह--एभिरिति । बाहुप्रयुक्तैः अस्मद्बाहुभ्यः प्रक्षिप्तैः
परिघादिभिः करपीडितं करेण दृढं गृहीतं धनुः वीर्यं च प्राणांश्च त्यक्ष्यसि
 ॥  ३।२०।१५  ॥   

  

इतीति । संरब्धाः प्राप्तयुद्धविषयकावेशाः अत एव उद्यतायुधनिस्त्रिंशाः
उद्यतानि आयुधानि निस्त्रिंशाः खड्गाश्च येषां ते राक्षसाः राममेवमुक्त्वा
अभिदुद्रुवुः । खड्गस्य आयुधत्वे ऽपि पृथगुपादानं गोबलीवर्दन्यायेन
वैशिष्ट्यबोधनाय  ॥  ३।२०।१६  ॥   

  

चिक्षिपुरिति । दुर्जयं जेतुमशक्यं राघवं प्रति तानि उद्यतानि शूलानि
चिक्षिपुः । काकुत्स्थो रामस्तु समस्तानि युगपदागतानि चतुर्दश शूलानि
तावद्भिः चतुर्दशसंख्यापरिच्छिन्नैः काञ्चनभूषितैः शरैः चिच्छेद ।
सार्धश्लोक एकान्वयी  ॥  ३।२०।१७  ॥   

  

तत इति । ततः पश्चात् शूलच्छेदानन्तरं परमक्रुद्धः महातेजाः रामः
शिलाशितान् शाणोपलसंस्कृतान् सूर्यसंनिभान् चतुर्दश नाराचान् बाणान् जग्राह
। अर्धद्वयमेकान्वयि  ॥  ३।२०।१८  ॥   

  

गृहीत्वेति । धनुः गृहीत्वा आयम्य शरैः संयोज्य राक्षसान् लक्ष्यानुद्दिश्य
राघवो रामः वज्रान् शतक्रतुरिव मुमोच  ॥  ३।२०।१९  ॥   

  

ते इति । ते राममुक्ताः शराः वेगात् रक्षसां वक्षांसि भित्त्वा
रुधिरप्लुताः सन्तः वल्मीकात्पन्नगाः कृष्णसर्पा इव विनिष्पेतुः  ॥  ३।२०।२०
 ॥   

  

तैरिति । तैः रामबाणैः भग्नहृदयाः अत एव शोणितस्नाताः रुधिरालिप्ताः अत एव
विगतासवः गतप्राणास्ते राक्षसाः छिन्नमूला द्रुमा इव भूमौ विनिष्पेतुः  ॥ 
३।२०।२१  ॥   

  

तानिति । भूमौ पतितांस्तान् राक्षसान् दृष्ट्वा क्रोधमूर्छिता किंचित्
संशुष्कशोणिता सा राक्षसी खरमुपागम्य प्राप्य सनिर्यासा निर्याससहिता
वल्लरी लता इव पुनः पपात  ॥  ३।२०।२२२३  ॥   

  

भ्रातुरिति । तदा पतनसमये विवर्णवदना विकृतमुखा शोकार्ता राक्षसी सस्वरं
बाष्पमश्रु मुमोच महत् निनदं शब्दं च ससर्ज चकार  ॥  ३।२०।२४  ॥   

  

निपातितानिति । रणे निपातितान् रामबाणहतान् राक्षसान् प्रेक्ष्य प्रधाविता
प्रद्रुता खरस्य भगिनी शूर्पणखा तेषां रक्षसां निखिलेन साकल्येन वधं सर्वं
तत्रत्यवृत्तं च शशंस  ॥  ३।२०।२५  ॥   

  

इति श्रीमद्वाल्मीकीयरामायणव्याख्याने रामायणशिरोमणावारण्यकाण्डे विंशतितमः
सर्गः  ॥  ३।२०  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/3_araNyakANDam/03-raxo-hatyA/020_chaturdasha_kharAmAtyavadhaH.md">
<details><summary><h3>तिलकम् ...{Loading}...</h3></summary>



तत इति । सह सीतया वर्तमानाविति शेषः  ॥  ३।२०।१३  ॥   

  

प्रत्यनन्तरः प्रत्यासन्नः पालक इति यावत् । अस्याः पदवीं मार्गम् अस्याः
पक्षपातेनास्मद्वधार्थमागतानिति यावत्  ॥  ३।२०।४,५  ॥   

  

चामीकरं स्वर्णम्  ॥  ३।२०।६,७  ॥   

  

उपहिंसथ यूयम् अस्मानिति शेषः  ॥  ३।२०।८  ॥   

  

अनपकारिणामस्माकं हिंसार्थया युष्मत्प्रवृत्त्या
युष्मद्वधार्थमस्मदपेक्षितनिमित्तं संपन्नमित्याह युष्मानिति ।
विप्रकारान्भवत्कृतपीडारूपान्निमित्ताज्जातनियोगेन युष्मान्हन्तुं सशरासनो
ऽहं संप्राप्तः संप्राप्तनिमित्तः, यद्वा विप्रकारानित्यर्शआद्यजन्तम् ।
अस्मास्वस्मदीयेषु च वृथा वैरवतो युष्मानित्यर्थः  ॥  ३।२०।९  ॥   

  

अतः सन्तुष्टा मत्तः प्राप्तयुद्धसन्तोषा यूयमत्र तिष्ठतैव
नोपावर्तितुमर्हथ । "उपसर्पितुम्" इति पाठे ऽप्ययमेवार्थः । इहार्थः इहलोके
देहे चेत्यर्थः  ॥  ३।२०।१०  ॥   

  

ब्रह्मघ्ना इत्यार्षः  ॥  ३।२०।११  ॥   

  

अदृष्टपराक्रममिति छेदः । सन्धिरार्षः  ॥  ३।२०।१२,१३  ॥   

  

स्थातुमपि का ते शक्तिरिति योजना  ॥  ३।२०।१४१७  ॥   

  

तावद्भिश्चतुर्दशरक्षोविमुक्तचतुर्दशशूलसंख्याकैः  ॥  ३।२०।१८  ॥   

  

शिलाशिताञ्शाणोपलनिघृष्टान्  ॥  ३।२०।१९,२०  ॥   

  

विनिष्पेतुर्विनिष्पत्य च निममज्जुः । वल्मीकाद्वल्मीकं प्राप्य पन्नगा इव
निमग्ना इत्यर्थः  ॥  ३।२०।२१,२२  ॥   

  

नासाकर्णक्षतांशे किंचित्संशुष्कशोणितत्वात्सनिर्यासा वल्लरीव  ॥ 
३।२०।२३,२४ ॥   

  

उत्तरसर्गार्थस्य सङ्क्षेपतः कथनम्  ॥  ३।२०।२५  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽरण्यकाण्डे विंशतितमः सर्गः  ॥  ३।२०  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/3_araNyakANDam/03-raxo-hatyA/020_chaturdasha_kharAmAtyavadhaH.md">
<details><summary><h3>द्राविडपाठः ...{Loading}...</h3></summary>


ततः शूर्पणखा घोरा राघवाश्रममागता।  
रक्षसामाचचक्षे तौ भ्रातरौ सह सीतया ॥ 3.20.1 ॥   
ते रामं पर्णशालायामुपविष्टं महाबलम्।  
ददृशुः सीतया सार्धं वैदेह्या लक्ष्मणेन च ॥ 3.20.2 ॥   
तान् दृष्ट्वा राघवः श्रीमानागतां तां च राक्षसीम्।  
अब्रवीद् भ्रातरं रामो लक्ष्मणं दीप्ततेजसम् ॥ 3.20.3 ॥   
मुहुर्तं भव सौमित्रे सीतायाः प्रत्यनन्तरः।  
इमानस्या वधिष्यामि पदवीमागतानिह ॥ 3.20.4 ॥   
वाक्यमेतत्ततः श्रुत्व रामस्य विदितात्मनः।  
तथेति लक्ष्मणो वाक्यं रामस्य प्रत्यपूजयत् ॥ 3.20.5 ॥   
राघवोऽपि महञ्चापं चामीकरविभूषितम्।  
चकार सज्यं धर्मात्मा तानि रक्षांसि चाब्रवीत् ॥ 3.20.6 ॥   
पुत्रौ दशरथस्यावां भ्रातरौ रामलक्ष्मणौ।  
प्रविष्टौ सीतया सार्धं दुश्चरं दण्डकावनम् ॥ 3.20.7 ॥   
फलमूलाशनौ दान्तौ तापसौ धर्मचारिणौ।  
वसन्तौ दण्डकारण्ये किमर्थमुपहिंसथ ॥ 3.20.8 ॥   
युष्मान् पापात्मकान् हन्तुं विप्रकारान् महाहवे।  
ऋषीणां तु नियोगेन प्राप्तोऽहं सशरायुधः ॥ 3.20.9 ॥   
तिष्ठतैवात्र सन्तुष्टा नोपावर्तितुमर्हथ।  
यदि प्राणैरिहार्थो वा निवर्तध्वं निशाचराः ॥ 3.20.10 ॥   
तस्य तद्वचनं श्रुत्वा राक्षसास्ते चतुर्दश।  
ऊचुर्वाचं सुसङ्क्रुद्धा ब्रह्मघ्नाः शूलपाणयः ॥ 3.20.11 ॥   
क्रोधमुत्पाद्य नो भर्तुः खरस्य सुमहात्मनः।  
त्वमेव हास्यसे प्राणानद्यास्माभिर्हतो युधि ॥ 3.20.12 ॥   
का हि ते शक्तिरेकस्य बहूनां रणमूर्धनि।  
अस्माकमग्रतः स्थातुं किं पुनर्योद्धुमाहव ॥ 3.20.13 ॥   
एहि बाहुप्रयुक्तैर्नः परिघैः शूलपट्टिशैः।  
प्राणांस्त्यक्षङसि वीर्यं च धनुश्च करपीडितम् ॥ 3.20.14 ॥   
[उद्यतायुधनिस्त्रिंशा राममेवाभिदुद्रुवुः।] चिक्षिपुस्तानि शूलानि राघवं प्रति दुर्जयम् ॥ 3.20.15 ॥   
तानि शूलानि काकुत्स्थः समस्तानि चतुर्दश।  
तावद्भिरेव चिच्छेद शरैः काञ्चनभूषणैः ॥ 3.20.16 ॥   
ततः पश्चान्महातेजा नाराचान् सूर्यसन्निभान्।  
जग्राह परमक्रुद्धश्चतुर्दश शिलाशितान् ॥ 3.20.17 ॥   
गृहीत्वा धनुरायम्य लक्ष्यानुद्दिश्य राक्षसान्।  
मुमोच राघवो बाणान् वज्रानिव शतक्रतुः ॥ 3.20.18 ॥   
ते भित्त्वा रक्षसां वेगाद्वक्षांसि रुधिराप्लुताः।  
विनिष्पेतुस्तदा भूमौ न्यमज्जन्ताशनिस्वनाः ॥ 3.20.19 ॥   
ते भिन्नहृदया भूमौ छिन्नमूला इव द्रुमाः।  
निपेतुः शोणितार्द्राङ्गा विकृता विगतासवः ॥ 3.20.20 ॥   
तान् दृष्ट्वा पतितान् भूमौ राक्षसी क्रोधमूर्च्छिता।  
परित्रस्ता पुनस्तत्र व्यसृजद्भैरवस्वनान् ॥ 3.20.21 ॥   
[जगाम तत्र सम्भ्रान्ता खरो यत्र महाबलः।] उपगम्य खरं सा तु किञ्चित्संशुष्कशोणिता ॥ 3.20.22 ॥   
पपात पुनरेवार्ता सनिर्यासेव सल्लकी ॥ 3.20.23 ॥   
[भूमौ शयाना दुःखार्ता लब्धसञ्ज्ञाचिरात्पुनः।] सस्वरं मुमुचे बाष्पं विषण्णवदना तदा ॥ 3.20.24 ॥   
निपातितान् दृश्य रणे तु राक्षसान् प्रधाविता शूर्पणखा पुनस्ततः।  
वधं च तेषां निखिलेन रक्षसां शशंस सर्वं भगीनी खरस्य सा ॥ 3.20.25 ॥   

</details>
</div>
