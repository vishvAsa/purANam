---
title: १९७ राक्षस-नाश-यागः
unicode_script: devanagari

---


अध्यायः 197

वसिष्ठवाक्येन लोकविनाशान्निवृत्तेन पराशरेण राक्षसनाशार्थं यज्ञारम्भः ॥ 1 ॥ पुलस्त्यप्रार्थनया पराशरेण यज्ञसमापनम् ॥ 2 ॥
गन्धर्व उवाच 	001  
एवमुक्तः स विप्रर्षिर्वसिष्ठेन महात्मना ।	001a  
न्ययच्छदात्मनः क्रोधं सर्वलोकपराभवात् ॥	001c  
ईजे च स महातेजाः सर्ववेदविदां वरः ।	002a  
ऋषी राक्षससत्रेण शाक्तेयोऽथ पराशरः ॥	002c  
ततो वृद्धांश्च बालांश्च राक्षसान्स महामुनिः ।	003a  
ददाह वितते यज्ञे शक्तेर्वधमनुस्मरन् ॥	003c  
न हि तं वारयामास वसिष्ठो रक्षसां वधात् ।	004a  
द्वितीयामस्य मां भाङ्क्षं प्रतिज्ञामिति निश्चयात् ॥	004c  
त्रयाणां पावकानां च सत्रे तस्मिन्महामुनिः ।	005a  
आसीत्पुरस्ताद्दीप्तानां चतुर्थ इव पावकः ॥	005c  
तेन यज्ञेन शुभ्रेण हूयमानेन शक्तितः ।	006a  
तद्विदीपितमाकाशं सूर्येणेव घनात्यये ॥	006c  
तं वसिष्ठादयः सर्वे मुनयस्तत्र मेनिरे ।	007a  
तेजसा दीप्यमानं वै द्वितीयमिव भास्करम् ॥	007c  
ततः परमदुष्प्रापमन्यैर्ऋषिरुधारधीः ।	008a  
समापिपयिषुः सत्रं तमत्रिः समुपागमत् ॥	008c  
तथा पुलस्त्यः पुलहः क्रतुश्चैव महाक्रतुः ।	009a  
तत्राजग्मुरमित्रघ्न रक्षसां जीवितेप्सया ॥	009c  
पुलस्त्यस्तु वधात्तेषां रक्षसां भरतर्षभ ।	010a  
उवाचेदं वचः पार्थ पराशरमरिन्दमम् ॥	010c  
कच्चित्तातापविघ्नं ते कच्चिन्नन्दसि पुत्रक ।	011a  
अजानतामदोषाणां सर्वेषां रक्षसां वधात् ॥	011c  
प्रजोच्छेदमिमं मह्यं न हि कर्तु त्वमर्हसि ।	012a  
नैष तात द्विजातीनां धर्मो दृष्टस्तपस्विनाम् ॥	012c  
शम एव परो धर्मस्तमाचर पराशर ।	013a  
अधर्मिष्ठं वरिष्ठः सन्कुरुषे त्वं पराशर ॥	013c  
शक्तिं चापि हि धर्मज्ञं नातिक्रान्तुमिहार्हसि ।	014a  
प्रजायाश्च ममोच्छेदं न चैवं कर्तुमर्हसि ॥	014c  
शापाद्धि शक्तेर्वासिष्ठ तदा तदुपपादितम् ।	015a  
आत्मजेन स दोषेण शक्तिर्नीत इतो दिवम् ॥	015c  
न हि तं राक्षसः कश्चिच्छक्तो भक्षयितुं मुने ।	016a  
\'वासिष्ठो भक्षितश्चासीत्कौशिकोत्सृष्टरक्षसा ।	016c  
शापं न कुर्वन्ति तदा न च त्राणपरायणाः ॥	016e  
क्षमावन्तोऽदहन्देहं देहमन्यद्भवत्विति ।	017a  
\'आत्मनैवात्मनस्तेन दृष्टो मृत्युस्तदाऽभवत् ॥	017c  
निमित्तभूतस्तत्रासीद्विश्वामित्रः पराशर ।	018a  
राजा कल्माषपादश्च दिवमारुह्य मोदते ॥	018c  
ये च शक्त्यवराः पुत्रा वसिष्ठस्य महामुने ।	019a  
ते च सर्वे मुदा युक्ता मोदन्ते सहिताः सुरैः ॥	019c  
सर्वमेतद्वसिष्ठस्य विदितं वै महामुने ।	020a  
रक्षसां च समुच्छेद एष तात तपस्विनाम् ॥	020c  
निमित्तभूतस्त्वं चात्र क्रतौ वासिष्ठनन्दन ।	021a  
तत्सत्रं मुञ्च भद्रं ते समाप्तमिदमस्तु ते ॥	021c  
गन्धर्व उवाच 	022  
एवमुक्तः पुलस्त्येन वसिष्ठेन च धीमता ।	022a  
तदा समापयामास सत्रं शाक्तो महामुनिः ॥	022c  
सर्वराक्षससत्राय सम्भृतं पावकं तदा ।	023a  
उत्तरे हिमवत्पार्श्वे उत्ससर्ज महावने ॥	023c  
स तत्राद्यापि रक्षांसि वृक्षानश्मन एव च ।	024a  
भक्षयन्दृश्यते वह्निः सदा पर्वणि पर्वणि ॥ 	024c  

इति श्रीमन्महाभारते आदिपर्वणि चैत्ररथपर्वणि सप्तनवत्यधिकशततमोऽध्यायः ॥ 197 ॥

1-197-4 माभाङ्क्षं न नाशयेयम् ॥ 1-197-12 मह्यं मम ॥ सप्तनवत्यधिकशततमोऽध्यायः ॥ 197 ॥