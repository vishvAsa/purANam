---
title: १०२ गङ्गा-शापः
unicode_script: devanagari

---


अध्यायः 102

महाभिषगुपाख्यानम् ॥ 1 ॥ महाभिषग्गङ्गयोः शापः ॥ 2 ॥ अष्टवसूनां गङ्गायाश्च संवादः ॥ 3 ॥
वैशम्पायन उवाच ।	001  
इक्ष्वाकुवंशप्रभो राजासीत्पृथिवीपतिः ।	001a  
महाभिषगिति ख्यातः सत्यवाक्सत्यविक्रमः ॥	001c  
सोऽश्वमेधसहस्रेण राजसूयशतेन च ।	002a  
तोषयामास देवेशं स्वर्गं लेभे ततः प्रभुः ॥	002c  
ततः कदाचिद्ब्रह्माणमुपासाञ्चक्रिरे सुराः ।	003a  
तत्र राजर्षयो ह्यासन्स च राजा महाभिषक् ॥	003c  
अथ गङ्गा सरिच्छ्रेष्ठा समुपायात्पितामहम् ।	004a  
तस्या वासः समुद्धूतं मारुतेन शशिप्रभम् ॥	004c  
ततोऽभवन्सुरगणाः सहसाऽवाङ्मुखास्तदा ।	005a  
महाभिषक्तु राजर्षिरशङ्को दृष्टवान्नदीम् ॥	005c  
सोपध्यातो भगवता ब्रह्मणा तु महाभिषक् ।	006a  
उक्तश्च जातो मर्त्येषु पुनर्लोकानवाप्स्यसि ॥	006c  
यया हृतमनाश्चासि गङ्गया त्वं हि दुर्मते ।	007a  
सा ते वै मानुषे लोके विप्रियाण्याचरिष्यति ॥	007c  
यदा ते भविता मन्युस्तदा शापाद्विमोक्ष्यते ।	008a  
वैशम्पायन उवाच ।	008  
स चिन्तयित्वा नृपतिर्नृपानन्यांस्तपोधनान् ॥	008c  
प्रतीपं रोचयामास पितरं भूरितेजसम् ।	009a  
सा महाभिषजं दृष्ट्वा नदी दैर्याच्च्युतं नृपम् ॥	009c  
तमेव मनसा ध्यायन्त्युपावृत्ता सरिद्वरा ।	010a  
सा तु विध्वस्तवपुषः कश्मलाभिहतान्नृप ॥	010c  
ददर्श पथि गच्छन्ती वसून्देवान्दिवौकसः ।	011a  
तथारूपांश्च तान्दृष्ट्वा प्रपच्छ सरितां वरा ॥	011c  
किमिदं नष्टरूपाः स्थ कच्चित्क्षेमं दिवौकसाम् ।	012a  
तामूचुर्वसवो देवाः शप्ताः स्मो वै महानदि ॥	012c  
अल्पेऽपराधे संरम्भाद्वसिष्ठेन महात्मना ।	013a  
विमूढा हि वयं सर्वे प्रच्छन्नमृषिसत्तमम् ॥	013c  
सन्ध्यां वसिष्ठमासीनं तमत्यभिसृताः पुरा ।	014a  
तेन कोपाद्वयं शप्ता योनौ सम्भवतेति ह ॥	014c  
न तच्छक्यं निवर्तयितुं यदुक्तं ब्रह्मवादिना ।	015a  
त्वमस्मान्मानुषी भूत्वा सूष्व पुत्रान्वसून्भुवि ॥	015c  
न मानुषीणां जठरं प्रविशेम वयं शुभे ।	016a  
इत्युक्ता तैश्च वसुभिस्तथेत्युक्त्वाऽब्रवीदिदम् ॥	016c  
गङ्गोवाच ।	017  
मर्त्येषु पुरुषश्रेष्ठः को वः कर्ता भविष्यति ।	017a  
वसव ऊचुः ।	017  
प्रतीपस्य सुतो राजा शान्तनुर्लोकविश्रुतः ।	017c  
भविता मानुषे लोके स नः कर्ता भविष्यति ॥	017e  
गङ्गोवाच ।	018  
ममाप्येवं मतं देवा यथा मां वदथानघाः ।	018a  
प्रियं तस्य करिष्यामि युष्माकं चेतदीप्सितम् ॥	018c  
वसव ऊचुः ।	019  
जातान्कुमारान्स्वानप्सु प्रक्षेप्तुं वै त्वमर्हसि ।	019a  
यथा नचिरकालं नो निष्कृतिः स्यात्त्रिलोकगे ॥	019c  
जिघृक्षवो वयं सर्वे सुरभिं मन्दबुद्धयः ।	020a  
शप्ता ब्रह्मर्षिणा तेन तांस्त्वं मोचय चाशु नः ॥	020c  
गङ्गोवाच ।	021  
एवमेतत्करिष्यामि पुत्रस्तस्य विधीयताम् ।	021a  
नास्य मोघः सङ्गमः स्यात्पुत्रहेतोर्मया सह ॥	021c  
वसव ऊचुः ।	022  
तुरीयार्धं प्रदास्यामो वीर्यस्यैकैकशो वयम् ।	022a  
तेन वीर्येण पुत्रस्ते भविता तस्य चेप्सितः ॥	022c  
न सम्पत्स्यति मर्त्येषु पुनस्तस्य तु सन्ततिः ।	023a  
तस्मादपुत्रः पुत्रस्ते भविष्यति स वीर्यवान् ॥	023c  
एवं ते समयं कृत्वा गङ्गया वसवः सह ।	024a  
जग्मुः संहृष्टमनसो यथासङ्कल्पमञ्जसा ॥ ॥	024c  

इति श्रीमन्महाभारते आदिप्रवमि सम्भवपर्वणि द्व्यधिकशततमोऽध्यायः ॥ 102 ॥

1-102-6 अपध्यातः शप्तः ॥ 1-102-10 विध्वस्तवपुषो दिवश्च्युतत्वात् ॥ 1-102-14 अत्यभिसृता अतिक्रान्तवन्तः । वक्ष्यमाणेन तद्धेनुहरणेनेति शेषः ॥ 1-102-19 नचिरकालं शीघ्रम् । नोऽस्माकम् ॥ 1-102-22 तुरीयार्धमष्टमांशम् ॥ द्व्यधिकशततमोऽध्यायः ॥ 102 ॥