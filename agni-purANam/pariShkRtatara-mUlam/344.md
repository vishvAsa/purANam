---
title: ३४४

---
अग्निरुवाच  
अलङ्करणमर्थानामर्थालङ्कार इष्यते ।  
तं विना शब्दसौन्दर्य्यमपि नास्ति मनोहरम् ॥ ३४४.१ ॥  
  
अर्थालङ्काररहिता विधवेव सरस्वती ।  
स्वरूपमथ सादृश्यमुतप्रेक्षातिशयावपि ॥ ३४४.२ ॥  
  
विभावना विरोधश्च हेतुश्च सममष्टधा ।  
स्वभाव एव भावानां स्वरूपमभिधीयते ॥ ३४४.३ ॥  
  
निजमागन्तुकञ्चेति द्विविधं तदुदाहृतम् ।  
सांसिद्धिकं निजं नैमित्तिकमागन्तुकं तथा ॥ ३४४.४ ॥  
  
सादृश्यं धर्म्मसामान्यमुपमा रूपकं तथा ।  
सहोक्त्यर्थान्तरन्यासाविति स्यात्तु चतुर्विधम् ॥ ३४४.५ ॥  
  
उपमा नाम सा यस्यामुपमानोपमेययोः ।  
सत्ता चान्तरसामान्ययोगित्वेपि विवक्षितं ॥ ३४४.६ ॥  
  
किञ्चिदादाय सारूप्यं लोकयात्रा प्रवर्त्तते ।  
समासेनासमासेन सा द्विधा प्रतियोगिनः ॥ ३४४.७ ॥  
  
विग्रहादभिधानश्य ससभासाऽन्यथोत्तरा ।  
उपमाद्योतकपदेनोपमेयपदेन च ॥ ३४४.८ ॥  
  
ताभ्याञ्च विग्रहात् त्रेधा ससमासान्तिमात् त्रिधा ।  
विशिष्यमाणा उपमा भवन्त्यष्टादश स्फुटाः ॥ ३४४.९ ॥  
  
यत्र साधारणो धर्म्मः कथ्यते गम्यतेऽपि वा ।  
ते धर्म्मवस्तुप्राधान्याद्धर्म्मवस्तूपमे उभे ॥ ३४४.१० ॥  
  
तुल्यमेवोपमीयेते यत्रान्योन्येन धर्म्मणौ ।  
परस्परोपमा सा स्यात् प्रसिद्धेरन्यथा तयो ॥ ३४४.११ ॥  
  
विपरीतोपमा सा स्याद्व्यावृत्तेर्न्नियमोपमा ।  
अन्यत्राप्यनुवृत्तेस्तु भवेदनियमोपमा ॥ ३४४.१२ ॥  
  
समुच्यतेपमातोऽन्यधर्म्मवाहुल्यकीर्त्तनात् ।  
वहोर्धर्म्मस्य साम्येपि वैलक्षण्यं विवक्षितं ॥ ३४४.१३ ॥  
  
यदुच्यतेऽतिरिक्तत्वं व्यतिरेकोपमा तु सा ।  
यत्रोपमा स्याद्वहुभिः सदृशैः सा बहूपमा ॥ ३४४.१४ ॥  
  
धर्म्माः प्रत्युपमानञ्चेदन्ये मालोपमैव सा।  
उपमानविकारेण लुलना विक्रियोपमा ॥ ३४४.१५ ॥  
  
त्रैलोक्यासम्भवि किमप्यारोप्य प्रतियोगिनि ।  
कविनोपमीयते या प्रथते साद्‌भुतोपमा ॥ ३४४.१६ ॥  
  
प्रतियोगिनमारोष्य तदभेदेन कीर्त्तनम् ।  
उपमेयस्य सा मोहोपमाऽसौ भ्रान्तिमद्वचः ॥ ३४४.१७ ॥  
  
उभयोर्धर्म्मिणोस्तथ्यानिश्चयात् संशयोपमा ।  
उपमेयस्य संशय्य निश्चयान्निश्चयोपमा ॥ ३४४.१८ ॥  
  
वाक्यार्थेनैव वाक्यार्थोपमा स्यादुपमानतः ।  
आत्मनोपमानादुपमा साधारण्यतिशायिनी ॥ ३४४.१९ ॥  
  
उपमेयं यदन्यस्य तदन्यस्योपमा मता ।  
यद्युत्तरोत्तरं याति तदाऽसौ गगनोपमा ॥ ३४४.२० ॥  
  
प्रशंसा चैव निन्दा च कल्पिता सदृशो तथा ।  
किञ्चिच्च सदृशी ज्ञेया उपमा पञ्चधा पुनः ॥ ३४४.२१ ॥  
  
उपमानेन यत्तत्त्वमुपमेयस्य रूप्यते ।  
गुणानां समतां दृष्ट्वा रूपकं नाम तद्विदुः ॥ ३४४.२२ ॥  
  
उपमैव तिरोभूतभेदा रूपकमेव वा ।  
सहोक्तिः सहभावेन कथनं तुल्यधर्म्मिणां ॥ ३४४.२३ ॥  
  
भवेदर्थान्तरन्यासः सादृश्येनोत्तरेण सः ।  
अन्यथोपस्थिता वृत्तिश्चेतन्स्येतरस्य च ॥ ३४४.२४ ॥  
  
अन्यथा मन्यते यत्र तामुत्प्रेक्षआं प्रचक्षते ।  
लोकसीमानिवृत्तस्य वस्तुधर्म्मस्य कीर्त्तनम् ॥ ३४४.२५ ॥  
  
भवेदतिशयो नाम सम्भवासम्भवाद् द्विधा ।  
गुणजातिक्रियादीनां यत्र वैकल्यदर्शनं ॥ ३४४.२६ ॥  
  
विशेषदर्शनायैव सा विशेषोक्तिरुच्यते ।  
प्रसिद्धहेतुव्यावृत्या यत् किञ्चित् कारणआन्तरम् ॥ ३४४.२७ ॥  
  
यत्र स्वाभाविकत्वं वा विभाव्यं सा विभावना ।  
सङ्गतीकरणं युक्त्या यदसङ्गच्छमानयोः ॥ ३४४.२८ ॥  
  
विरोधपूर्वकत्वेन तद्विरोध इति स्मृतं ।  
सिसाधयिषितार्थस्य हेतुर्भवति साधकः ॥ ३४४.२९ ॥  
  
कारको ज्ञापक इति द्विधा सोऽप्युपजायते ।  
प्रवर्त्तते कारकाख्यः प्राक् पश्चात् कार्य्यजन्मनः ॥ ३४४.३० ॥  
  
पूर्व्वशेष इति ख्यातस्तयोरेव विशेषयोः ।  
कार्य्यकारणभावद्वा स्वभावाद्वा नियामकात् ॥ ३४४.३१ ॥  
  
ईपकाख्यस्य भेदोऽस्ति नदीपूरादिदर्शनात् ।  
अविनाभावनियमो ह्यविनाभावदर्शनात् ॥ ३४४.३२ ॥  
  
इत्यादिमहापुराणे आग्नेये अलङ्कारे अर्थालङ्कारनिरूपणं नाम चतुश्चत्वारिंशदधिकत्रिशततमोऽध्यायः ॥