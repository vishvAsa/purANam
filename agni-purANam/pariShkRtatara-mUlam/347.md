---
title: ३४७

---
अग्निरुवाच  
उद्वेगजनको दोषः सभ्यानां स च सप्तधा ।  
वक्तृवाचकवाच्यानामेकद्वित्रिनियोगतः ॥ ३४७.१ ॥  
  
तत्र वक्ता कविर्नाम प्रथते स च भेदतः ।  
सन्दिहानोऽविनीतः सन्नज्ञो ज्ञाता चतुर्व्विन्धः ॥ ३४७.२ ॥  
  
निमित्तपरिभाषाभ्यामर्थसंस्पर्शिवाचकम् ।  
तद्‌भेदो पदवाक्ये द्वे कथितं लक्षणं द्व्योः ॥ ३४७.३ ॥  
  
असाधुत्वाप्रयुक्तत्वे द्वावेव पदनिग्रहौ ।  
शब्दशास्त्रविरुद्धत्वमसाधुत्वं विदुर्बुधाः ॥ ३४७.४ ॥  
  
व्युत्पन्नैरनिबद्धत्वमप्रयुक्तत्वमुच्यते ।  
छान्दसत्वमविस्पष्टत्वञ्च कष्टत्वमेव च ॥ ३४७.५ ॥  
  
तदसामयिकत्वञ्च ग्राम्यत्वञ्चेति पञ्चधा ।  
छान्दसत्वं न भाषायामविस्पष्टमबोधतः ॥ ३४७.६ ॥  
  
गूढार्थता विपर्य्यस्तार्थता संशयितार्थता ।  
अविस्पष्टार्थता भेदास्तत्र गूढार्थतेति सा ॥ ३४७.७ ॥  
  
यत्रार्थो दुःखसंवेद्यो विपर्य्यस्तार्थ्ता पुनः ।  
विवक्षितान्यशब्दार्थप्रतिपत्तिर्मलीमसा ॥ ३४७.८ ॥  
  
अन्यार्थत्वासमर्थत्वे एतामेवोपसर्पतः ।  
सन्दिह्यमानवाच्यत्वमाहुः संशयितार्थतां ॥ ३४७.९ ॥  
  
दोषत्वमनुबध्नाति सज्जनोद्वेजनादृते ।  
असुखोच्चार्य्यमाणत्वं कष्टत्वं समयाच्युतिः ॥ ३४७.१० ॥  
  
असामयितता नेयामेताञ्च मुनयो जगुः ।  
ग्राम्यता तु जघन्यार्थप्रतिपत्तिः शलीकृता ॥ ३४७.११ ॥  
  
वक्तव्यग्राम्यवाच्यस्य वचनात्स्मरणादपि ।  
तद्वाचकपदेनाभिसाम्याद्भवति सा त्रिधा ॥ ३४७.१२ ॥  
  
दोषः साधारणः प्रातिस्विकोऽर्थस्य स तु द्विधा ।  
अनेकभागुपालम्भः साधारण इति स्मृतः ॥ ३४७.१३ ॥  
  
क्रियाकारकयोर्भ्रंशो विसन्धिः पुनरुक्तता ।  
व्यस्तसम्बन्धता चेति पञ्च साधारणा मताः ॥ ३४७.१४ ॥  
  
अक्रियत्वं त्रियाभ्रंशो भ्रष्टकारकता पुनः ।  
सर्त्त्र्यादिकारकाभावो विसन्धिः सन्धिदूषणम् ॥ ३४७.१५ ॥  
  
विगतो वा विरुद्धो वा सन्धिः स भवति द्विधा ।  
सन्धेर्व्विरुद्धता कष्टपादादर्थान्तरागमात् ॥ ३४७.१६ ॥  
  
पुनरुक्तत्वमाभीक्ष्ण्यादभिधानं द्विधैव तत् ।  
अर्थावृत्तिः पदावृत्तिरर्थावृत्तिरपि द्विधा ॥ ३४७.१७ ॥  
  
प्रयुक्त वरशब्देन तथा शब्दान्तरेण च ।  
नावर्त्तते पदावृत्तौ वाच्यमावर्त्तते पदम् ॥ ३४७.१८ ॥  
  
व्यस्तसम्बन्धता सुष्ठुसम्बन्धो व्यवधानतः ।  
सम्बन्धान्तरनिर्भाषात् सम्बन्धान्तरजन्मनः ॥ ३४७.१९ ॥  
  
अभावेपि तयोरन्तर्व्यवधानात्त्त्रिधैव सा ।  
अन्तरा पदवाक्याभ्यां पुनर्द्विधा ॥ ३४७.२० ॥  
  
वाच्यमर्थार्थ्यमानत्वात्तद्‌द्विधा पदवाक्ययोः ।  
व्युत्पादितपूर्व्ववाच्यं व्युत्पाद्यञ्चेति भिद्यते ॥ ३४७.२१ ॥  
  
इष्टव्याघातकारित्वं हेतोः स्यादसमर्थता ।  
असिद्धत्वं विरुद्धत्वमनैकान्तिकता तथा ॥ ३४७.२२ ॥  
  
एवं सत्प्रतिपक्षत्वं कालातीतत्वसङ्करः ।  
पक्षे सपक्षे नास्तित्वं विपक्षेऽस्तित्वमेव तत् ॥ ३४७.२३ ॥  
  
काव्येषु परिषद्यानां न भवेदप्यरुन्तुदम् ।  
एकादशनिरर्थत्वं दुष्करादौ न दुष्यति ॥ ३४७.२४ ॥  
  
दुःखीकरोति दोषज्ञान् गूढार्थत्वं न दुष्करे ।  
न ग्राम्यतोद्वेगकारी प्रसिद्धेर्ल्लोकशास्त्रयोः ॥ ३४७.२५ ॥  
  
क्रियाभ्रंशेन लक्ष्मास्ति क्रियाध्याहारयोगतः ।  
भ्रष्टकारकताक्षेपबलाध्याहृतकारके ॥ ३४७.२६ ॥  
  
प्रगृह्यो गृह्यते नैव क्षतं विगतसन्धिना ।  
कष्टपाठाद्विसन्धित्वं दुर्व्वचादौ न दुर्भगम् ॥ ३४७.२७ ॥  
  
अनुप्रासे पदावृत्तिर्व्यस्तसम्बन्धता शुभा ।  
नार्थसङ्ग्रहणे दोषो व्युत्क्रमाद्यैर्न्न लिप्यते ॥ ३४७.२८ ॥  
  
विभक्तिसञ्ज्ञालिङ्गानां यत्रोद्वेगो न धीमतां ।  
सङ्ख्यायास्तत्र भिन्नत्वमुप्मानोपमेययोः ॥ ३४७.२९ ॥  
  
अनेकस्य तथैकेन बहूनां बहुभिः शुभा ।  
कवीनां समुदाचारः समयो नाम गीयते ॥ ३४७.३० ॥  
  
सामान्यश्च विशिष्टश्च धर्म्मवद्भवति द्विधा ।  
सिद्धसैद्धान्तिकानाञ्च कवीनाञ्चाविवादतः ॥ ३४७.३१ ॥  
  
यः प्रसिध्यति सामान्य इत्यसौ समयो मतः ।  
सर्व्वे सिद्धान्तिका येन सञ्चरन्ति निरत्ययं ॥ ३४७.३२ ॥  
  
कियन्त एव वा येन सामान्यस्तेन स द्विधा ।  
छेदसिद्धान्ततोऽन्यः स्यात् केषाञ्चिद्‌ भ्रान्तितो यथा ॥ ३४७.३३ ॥  
  
तर्कज्ञानां मुनेः कस्य कस्यचित् क्षणभङ्गिका ।  
भूतचैतन्यता कस्य ज्ञानस्य सुप्रकाशता ॥ ३४७.३४ ॥  
  
प्रज्ञातस्थूलताशबप्दानेकान्तत्वं तथार्हतः ।  
शैववैष्णवशाक्तेयसौरसिद्धान्तिनां मतिः ॥ ३४७.३५ ॥  
  
जगतः कारणं ब्रह्म साङ्‌ख्यानां सप्रधानकं ।  
अस्मिन् सरस्वतीलोके सञ्चरन्तः परस्परम् ॥ ३४७.३६ ॥  
  
बध्नन्ति व्यतिपश्यन्तो यद्विशिष्टः स उच्यते ।  
परिग्रहादप्यसतां सतामेवापरिग्रहात् ॥ ३४७.३७ ॥  
  
भिद्यमानस्य तस्यायं द्वैविध्यमुपगीयते ।  
प्रत्यज्ञादिप्रमाणैर्यद्बाधितं तदसद्विदुः ॥ ३४७.३८ ॥  
  
कविभिस्तत् प्रतिग्राह्यं ज्ञानस्य द्योतमानता ।  
यदेवार्थक्रियाकारि तदेव परमार्थसत् ॥ ३४७.३९ ॥  
  
अज्ञानाज्ज्ञानतस्त्वेकं ब्रह्मैव परमार्थसत् ।  
विष्णुः स्वर्गादिहेतुः स शब्दालङ्काररूपवान् ॥ ३४७.४० ॥  
  
अपरा च परा विद्या तां ज्ञात्वा मुच्यते भवात् ॥ ३४७.४१ ॥  
  
इत्यादिमहापुराणे आग्नेये अलङ्कारे काव्यदोषविवेको नाम सप्तचत्वारिंशदधिकत्रिशततमोऽध्यायः ॥