---
title: ०३१

---
॥सूत उवाच ॥  
इत्येषा समनुज्ञाता कथा पापप्रणाशिनी।  
या दक्षमधिकृत्येह कथा शर्वादुपागता ॥ ३१.१ ॥  
पितृवंशप्रसङ्गेन कथा ह्येषा प्रकीर्तिता।  
पितॄणामानुपूर्व्येण देवान् वक्ष्याम्यतः परम् ॥ ३१.२ ॥  
त्रेतायुगमुखे पूर्वमासन् स्वायम्भुवेऽन्तरे ।  
देवा यामा इति ख्याताः पूर्वं ये यज्ञसूनवः ॥ ३१.३ ॥  
अजिता ब्रह्मणः पुत्रा जिता जिदजिताश्च ये।  
पुत्राः स्वायम्भुवस्यैते शुक्रनाम्ना मानसाः ॥ ३१.४ ॥  
तृप्तिमन्तो गणा ह्येते देवानान्तु त्रयः स्मृताः ।  
छन्दोगास्तु त्रयस्त्रिंशत्सर्वे स्वायम्भुवस्य ह ॥ ३१.५ ॥  
यदुर्ययातिर्द्वौ देवौ दीधयः स्रवसो मतिः।  
विभासश्च क्रतुश्चैव प्रजातिर्विशतो द्युतिः ॥ ३१.६ ॥  
वायसो मङ्गलश्चैव यामा द्वादश कीर्तिताः।  
अभिमन्युरुग्रदृष्टिः समयोऽथ शुचिश्रवाः।  
केवलो विश्वरूपश्च सुपक्षो मधुपस्तथा ॥ ३१.७ ॥  
तुरीयो निर्हपुश्चैव युक्तो ग्रावाजिनस्तु ते।  
यमिनो विश्वदेवाद्यं यविष्ठोऽमृतवानपि ॥ ३१.८ ॥  
अजिरो विभुर्विभावश्च मृलिकोऽथ दिदेहकः।  
श्रुतिश्रृणो बृहच्छुक्रो देवा द्वादश कीर्तिताः ॥ ३१.९ ॥  
आसन् स्वायम्भुवस्यैते अन्तरे सोमपायिनः।  
त्विषिमन्तो गणा ह्येते वीर्यवन्तो महाबलाः ॥ ३१.१० ॥  
तेषामिन्द्रः सदा ह्यासीद्विश्वभुक् प्रथमो विभुः।  
असुरा येतदा तेषामासन् दायादबान्धवाः ॥ ३१.११ ॥  
सुपर्णयक्षगन्धर्वाः पिशाचोरगराक्षसाः।  
अष्टौ ते पितृभिः सार्द्धं नासत्या देवयोनयः ॥ ३१.१२ ॥  
स्वायम्भुवेऽन्तरेऽतीताः प्रजास्त्वासां सहस्रशः।  
प्रभावरूपसम्पन्ना आयुषा च बलेन च ॥ ३१.१३ ॥  
विस्तरादिह नोच्यन्ते मा प्रसङ्गो भवत्विह।  
स्वायम्भुवो निसर्गश्च विज्ञेयः साम्प्रतं मनुः ॥ ३१.१४ ॥  
अतीते वर्त्तमानेन दृष्टो वैवस्वतेन सः।  
प्रजाभिर्देवताभिश्च ऋषिभिः पितृभिः सह ॥ ३१.१५ ॥  
तेषां सप्तर्षयः पूर्वमासन्ये तान् निबोधत।  
भृग्वङ्गिरा मरीचिश्च पुलस्त्यः पुलहः क्रतुः ॥ ३१.१६ ॥  
अत्रिश्चैव वसिष्ठश्च सप्त स्वायम्भुवेऽन्तरे।  
अग्नीध्रश्चातिबाहुश्च मेधा मेधातिथिर्वसुः ॥ ३१.१७ ॥  
ज्योतिष्मान् द्युतिमान् हव्यः सवनः पुत्र एव च ॥  
मनोः स्वायम्भुवस्यैते दश पुत्रा महौजसः ॥ ३१.१८ ॥  
वायुप्रोक्ता महासत्त्वा राजानः प्रथमेऽन्तरे।  
सासुरन्तत्सगन्धर्वं सयक्षोरगराक्षसम्।  
सपिशाचमनुष्यञ्च सुपर्णाप्सरसाङ्गणम् ॥ ३१.१९ ॥  
नो शक्यमानुपूर्व्येण वक्तुं वर्षशतैरपि।  
बहुत्वान्नामधेयानां सङ्ख्या तेषां कुले तथा ॥ ३१.२० ॥  
या वै व्रजकुलाख्यास्तु आसन् स्वायम्बुवेऽन्तरे।  
कालेन बहुनातीता अयनाब्दयुगक्रमैः ॥ ३१.२१ ॥  
॥ऋषय ऊचुः॥  
क एष भगवान् कालः सर्वभूतापहारकः।  
कस्य योनिः किमादिश्च किन्तत्त्वं स किमात्मजः ॥ ३१.२२ ॥  
किमस्य चक्षुः का मूर्तिः के चास्यावयवाः स्मृताः।  
किन्नामधेयः कोऽस्यात्मा एतत् प्रब्रूहि पृच्छताम् ॥ ३१.२३ ॥  
॥सूत उवाच॥  
श्रूयतां कालसद्भावः श्रुत्वा चैवावधार्यताम्।  
सूर्ययोनिर्निमेषादिः सङ्ख्याचक्षुः स उच्यते ॥ ३१.२४ ॥  
मूर्त्तिरस्य त्वहोरात्रे निमेषावयवश्च सः।  
संवत्सरशतं त्वस्य नाम चास्य कलात्मकम्।  
साम्प्रतानागतातीतकालात्मा स प्रजापतिः ॥ ३१.२५ ॥  
पञ्चानां प्रविभक्तानां कालावस्थां निभोधत।  
दिनार्द्धमासमासैस्तु ऋतुभिस्त्वयनैस्तथा ॥ ३१.२६ ॥  
संवत्सरस्तु प्रथमो द्वितीयः परिवत्सरः।  
इद्वत्सरस्तृतीयस्तु चतुर्थश्चानुवत्सरः ॥ ३१.२७ ॥  
वत्सरः पञ्चमस्तेषां कालः स युगसञ्ज्ञितः।  
तेषान्तु तत्त्वं वक्ष्यामि कीर्त्त्यमानं निबोधत ॥ ३१.२८ ॥  
ऋतुरग्निस्तु यः प्रोक्तः स तु संवत्सरो मतः।  
आदित्ये यस्त्वसौ सारः कालाग्निः परिवत्सरः ॥ ३१.२९ ॥  
शुक्लकृष्णा गतिश्चापि अपां सारमयः खगः।  
स इडावत्सरः सोमः पुराणे निश्चयो मतः ॥ ३१.३० ॥  
यश्चायं तपते लोकांस्तनुभिः सप्तसप्तभिः।  
आशुकर्त्ता च लोकस्य सवायुरिति वत्सरः ॥ ३१.३१ ॥  
अहङ्कारात् रुदन् रुद्रः सद्भूतो ब्रह्मणस्त्रयः।  
स रुद्रो वत्सरस्तेषां विजज्ञे नीललोहितः।  
तेषां हि तत्त्वं वक्ष्यामि कीर्त्यमानं निबोधत ॥ ३१.३२ ॥  
अङ्गप्रत्यङ्गसंयोगात् कालात्मा प्रपितामहः।  
ऋक्साम यजुषां योनिः पञ्चानां पतिरीश्वरः ॥ ३१.३३ ॥  
सोऽग्निर्यजुश्च सोमश्च स भूतः स प्रजापतिः।  
प्रोक्तः संवत्सरश्चेति सूर्यो योऽग्निर्मनीषिभिः ॥ ३१.३४ ॥  
यस्मात् कालविभागानां मासर्त्वयनयोरपि।  
ग्रहनक्षत्रशीतोष्णवर्षायुःकर्मणां तथा।  
योजितः प्रविभागानां दिवसानाञ्च भास्करः ॥ ३१.३५ ॥  
वैकारिकः प्रसन्नात्मा ब्रह्मपुत्रः प्रजापतिः।  
एकेनैकोऽथ दिवसो मासोऽथर्तुः पितामहः ॥ ३१.३६ ॥  
आदित्यः सविता भानुर्जीवनो ब्रह्मसत्कृतः।  
प्रभवश्चात्य यश्चैव भूतानां तेन भास्करः ॥ ३१.३७ ॥  
ताराभिमानी विज्ञेयस्तृतीयः परिवत्सरः।  
सोमः सर्वौषधिपतिर्यस्मात्स प्रपितामहः ॥ ३१.३८ ॥  
आजीवः सर्वभूतानां योगक्षेमकृदीश्वरः।  
अवेक्षणाणः सततं बिभर्ति जगदंशुभिः ॥ ३१.३९ ॥  
तिथीनां पर्वसन्धीनां पूर्णिमादर्शयोरपि।  
योनिर्निशाकरो यश्च योऽमृतात्मा प्रजापतिः ॥ ३१.४० ॥  
तस्मात् स पितृमान् सोम ऋग्यजुश्छन्दआत्मकः।  
प्राणापानसमानाद्यैर्व्यानोदानात्मकैरपि ॥ ३१.४१ ॥  
कर्मभिः प्राणिनां लोके सर्वचेष्टाप्रवर्त्तकः।  
प्राणापानसमानानां वायूनाञ्च प्रवर्त्तकः ॥ ३१.४२ ॥  
पञ्चानाञ्चेन्द्रियमनोबुद्धिस्मृति जलात्मनाम्।  
समानकालकरणः क्रियाः सम्पादयन्निव ॥ ३१.४३ ॥  
सर्वात्मा सर्वलोकानामावहः प्रवहादिभिः।  
विधाता सर्वभूतानां क्षमी नित्यं प्रभञ्जनः ॥ ३१.४४ ॥  
योनिरग्नेरपां भूमे रवेश्चन्द्रमसश्चयः।  
वायुः प्रजापिर्भूतं लोकात्मा प्रपितामहः ॥ ३१.४५ ॥  
प्रजापति मुखैर्देवैः सम्यगिष्टफलार्थिभिः।  
त्रिभिरेव कपालैस्तु अम्बकैरोषधिक्षये।  
इज्यते भगवान् यस्मात्तस्मात्र्र्यम्बक उच्यते ॥ ३१.४६ ॥  
गायत्री चैव त्रिष्टुप् च जगती चैव या स्मृता।  
त्र्यम्बका नामतः प्रोक्ता योनयः सवनस्य ताः ॥ ३१.४७ ॥  
ताभिरेकत्वभूताभिस्त्रिविधाभिः स्ववीर्यतः।  
त्रिसाधनपुरोडाशस्त्रि कपालः स वै स्मृतः ॥ ३१.४८ ॥  
इत्येतत्पञ्चवर्षं हि युगं प्रोक्तं मनीषिभिः।  
यच्चैव पञ्चधात्मा वै प्रोक्तः संवत्सरो द्विजैः।  
सैकं षट्कं विजज्ञेऽथ मध्वादीनृतवःकिल ॥ ३१.४९ ॥  
ऋतुपुत्रार्त्तवः पञ्च इति सर्गः समासतः।  
इत्येष पवमानो वै प्राणिनां जीवितानि तु ॥ ३१.५० ॥  
नदी वेगसमायुक्तं कालो धावति संहरन्।  
अहोरात्रकरस्तस्मात् स वायुरभवत्पुनः ॥ ३१.५१ ॥  
एते प्रजानां पतयः प्रधानाः सर्वदेहिनाम् ।  
पितरः सर्व लोकानां लोकात्मानः प्रकीर्तिताः ॥ ३१.५२ ॥  
ध्यायतो ब्रह्मणो वक्रादुद्यन् समभवद्भवः।  
ऋषिर्विप्रो महादेवो भूतात्मा प्रपितामहः ॥ ३१.५३ ॥  
ईश्वरः सर्वभूतानां प्रणवायोपपद्यते।  
आत्मवेशेन भूतानामङ्गप्रत्यङ्गसम्भवः ॥ ३१.५४ ॥  
अग्निः संवत्सरः सूर्यश्चन्द्रमा वायुरेव च।  
युगाभिमानी कालात्मा नित्यं सङ्क्षेपकृद्विभुः।  
उन्मादकोऽनुग्रहकृत्स इद्वत्सर उच्यते ॥ ३१.५५ ॥  
रुद्राविष्टो भगवता जगत्यस्मिन् स्वतेजसा।  
आश्रयाश्रयसंयोगात्तनुभिर्नामभिस्तथा ॥ ३१.५६ ॥  
ततस्तस्य तु वीर्येण लोकानुग्रहकारकम्।  
द्वितीयं भद्रसंयोगं सन्ततस्यैककारकम् ॥ ३१.५७ ॥  
देवत्वञ्च पितृत्वञ्च कालत्वञ्चास्य यत्परम्।  
तस्माद्वै सर्वथा भद्रस्तद्वद्भिरभिपूज्यते ॥ ३१.५८ ॥  
पतिः पतीनां भगवान् प्रजेशानां प्रजापतिः।  
भवनः सर्वभूतानां सर्वेषां नीललोहितः।  
ओषधीः प्रतिसन्धत्ते रुद्रः क्षीणाः पुनः पुनः ॥ ३१.५९ ॥  
इत्येषां यदपत्यं वै न तच्छक्यं प्रमाणतः।  
बहुत्वात् परिसङ्ख्यातुं पुत्रपौत्रमनन्तकम् ॥ ३१..६० ॥  
इमं वंशं प्रजेशानां महतां पुण्यकर्मणाम्।  
कीर्त्तयन् स्थिरकीर्त्तीनां महतीं सिद्धिमाप्नुयात् ॥ ३१.६१ ॥  
इति श्रीमहापुराणे वायुप्रोक्ते देववंशवर्णनं नामै कत्रिंशोऽध्यायः ॥ ३१ ॥