---
title: २१८ दुर्योधनादि-पराजयः
unicode_script: devanagari

---


अध्यायः 218

पाण्डवा हन्तव्या एवेति कर्णस्योक्तिः ॥ 1 ॥ पाञ्चालनगरम्प्रति युद्धार्थं दुर्योधनादीनां गमनम् ॥ 2 ॥ तैः सह योद्धुं सपाण्डवस्य द्रुपदस्यागमनम् ॥ 3 ॥ कर्णजयद्रथाभ्यां सुमित्रप्रियदर्शनयोर्वधः ॥ 4 ॥ अर्जुनेन कर्णजयद्रथपुत्रयोर्वधः ॥ 5 ॥ कर्णदुर्योधनादीनां पराजयः ॥ 6 ॥ पराजितानां तेषां हास्तिनपुरगमनम् ॥ 7 ॥ कृष्णबलरामयोः पाञ्चालपुरे वासः ॥ 8 ॥

वैशम्पायन उवाच ।	001  

सौमदत्तेर्वचः श्रुत्वा कर्णो वैकर्तनो वृषा ।	001a  
उवाच वचनं काले कालज्ञः सर्वकर्मणाम् ॥	001c  
नीतिपूर्वमिदं सर्वमुक्तं वचनमर्थवत् ।	002a  
वचनं नाभ्यसूयामि श्रूयतां यद्वचस्त्विति ॥	002c  
द्वैधीभावो न गन्तव्यः सर्वकर्मसु मानवैः ।	003a  
द्विधाभूतेन मनसा अन्यत्कर्म न सिध्यति ॥	003c  
सम्प्रयाणासनाभ्यां तु कर्शनेन तथैव च ।	004a  
नैतच्छक्यं पुरं हर्तुमाक्रन्दश्चाप्यशोभनः ॥	004c  
अवमर्दनकालोऽत्र मतश्चिन्तयतो मम ।	005a  
यावन्नो वृष्णयः पार्ष्णिं न गृह्णन्तिरणप्रियाः ॥	005c  
भवन्तश्च तथा हृष्टाः स्वबाहुबलशालिनः ।	006a  
प्राकारमवमृद्नन्तु परिघाः पूरयन्त्वपि ॥	006c  
प्रस्रावयन्तु सलिलं क्रियतां विषमं समम् ।	007a  
तृणकाष्ठेन महता खातमस्य प्रपूर्यताम् ॥	007c  
घुष्यतां राजमार्गेषु परेषां यो हनिष्यति ।	008a  
नागमश्वं पदातिं वा दानमानं स लप्स्यति ॥	008c  
नागे दशसहस्राणि पञ्च चाश्वपदातिषु ।	KKK0114218009a  
रथे वै द्विगुणं नागाद्वसु दास्यन्ति पार्थिवाः ॥	009c  
यश्च कामसुखे सक्तो बालश्च स्थविरश्च यः ।	010a  
अयुद्धमनसो ये च ते तु तिष्ठन्तु भीरवः ॥	010c  
प्रदरश्च न दातव्यो न गन्तव्यमचोदितैः ।	011a  
यशो रक्षत भद्रं वो जेष्यामो वै रिपून्वयम् ॥	011c  
अनुलोमाश्च नो वाताः सततं मृगपक्षिणः ।	012a  
अग्नयश्च विराजन्ते शस्त्राणि कवचानि च ॥	012c  
वैशम्पायन उवाच ।	013  
ततः कर्णवचः श्रुत्वा धार्तराष्ट्रप्रियैषिणः ।	013a  
निर्ययुः पृथिवीपालाश्चालयन्तः परान्रणे ॥	013c  
न हि तेषां मनःसक्तिरिन्द्रियार्थेषु सर्वशः ।	014a  
यथा पररिपुघ्नानां प्रसभं युद्ध एव च ॥	014c  
वैकर्तनपुरोव्रातः सैन्धवोर्मिमहास्वनः ।	015a  
दुःशासनमहामत्स्यो दुर्योधनमहाग्रहः ॥	015c  
स राजसागरो भीमो भीमघोषप्रदर्शनः ।	016a  
अभिदुद्राव वेगेन पुरं तदपसव्यतः ॥	016c  
तदनीकमनाधृष्यं शस्त्राग्निव्यालदीपितम् ।	017a  
समुत्कम्पितमाज्ञाय चुक्रुशुर्द्रुपदात्मजाः ॥	017c  
ते मेघसमनिर्घोषैर्बलिनः स्यन्दनोत्तमैः ।	018a  
निर्ययुर्नगरद्वारात्त्रासयन्तः परान्रणे ||	018c  
धृष्टद्युम्नः शिखण्डी च सुमित्रः प्रियदर्शनः ।	019a  
चित्रकेतुः सुकेतुश्च ध्वजकेतुश्च वीर्यवान् ॥	019c  
पुत्रा द्रुपदराजस्य बलवन्तो जयैषिणः ।	020a  
द्रुपदस्य महावीर्यः पाण्डरोष्णीषकेतनः ॥	020c  
पाण्डरव्यजनच्छत्रः पाण्डरध्वजवाहनः ।	021a  
स पुत्रगणमध्यस्थः शुशुभे राजसत्तमः ॥	021c  
चन्द्रमा ज्योतिषां मध्ये पौर्णमास्यामिवोदितः ।	022a  
अथोद्धूतपताकाग्रमजिह्मगतिमव्ययम् ॥	022c  
द्रुपदानीकमायान्तं कुरुसैन्यमभिद्रवत् ।	023a  
तयोरुभयतो जज्ञे तेषां तु तुमुलः स्वनः ॥	023c  
बलयोः सम्प्रसरतोः सरितां स्रोतसोरिव ।	024a  
प्रकीर्णरथनागाश्वैस्तान्यनीकानि सर्वशः ॥	024c  
ज्योतींषीव प्रकीर्णानि सर्वतः प्रचकाशिरे ।	025a  
उत्कृष्टभेरीनिनदे सम्प्रवृत्ते महारवे ॥	025c  
अमर्षिता महात्मानः पाण्डवा निर्ययुस्ततः ।	026a  
रथांश्च मेघनिर्घोषान्युक्तान्परमवाजिभिः ॥	026c  
धून्वन्तो ध्वजिनः शुभ्रानास्थाय भरतर्षभाः ।	027a  
ततः पाण्डुसुतान्दृष्ट्वा रथस्थानात्तकार्मुकान् ॥	027c  
नृपाणामभवत्कम्पो वेपथुर्हृदयेषु च ।	028a  
निर्यातेष्वथ पार्थेषु द्रौपदं तद्बलं रणे ॥	028c  
आविशत्परमो हर्षः प्रमोदश्च जयं प्रति ।	029a  
सुमुहूर्तं व्यतिकरः सैन्यानामभवद्भृशम् ॥	039c  
ततो द्वन्द्वमयुध्यन्त मृत्युं कृत्वा पुरस्कृतम् ।	030a  
जघ्नतुः समरे तस्मिन्सुमित्रप्रियदर्शनौ ॥	030c  
जयद्रथश्च कर्णश्च पश्यतः सव्यसाचिनः ।	031a  
अर्जुनः प्रेक्ष्य निहतौ सौमित्रप्रियदर्शनौ ॥	031c  
जयद्रथसुतं तत्र जघान पितुरन्तिके ।	032a  
वृषसेनादवरजं सुदामानं धनञ्जयः ॥	032c  
कर्णपुत्रं महेष्वासं रथनीडादपातयत् ।	033a  
तौ सुतौ निहतौ दृष्ट्वा राजसिंहौ तरस्विनौ ॥	033c  
नामृष्येतां महाबाहू प्रहारमिव सद्गजौ ।	034a  
तौ जग्मतुरसम्भ्रान्तौ फल्गुनस्य रथम्प्रति ॥	034c  
प्रतिमुक्ततलत्राणौ शपमानौ परस्परम् ।	035a  
सन्निपातस्तयोरासीदतिघोरो महामृधे ॥	035c  
वृत्रशम्बरयोः सङ्ख्ये वज्रिणेव महारणे ।	036a  
त्रीनश्वाञ्जघ्नतुस्तस्य फल्गुनस्य नर्षभौ ॥	036c  
ततः किलिकिलाशब्दः कुरूणामभवत्तदा ।	037a  
तान्हयान्निहतान्दृष्ट्वा भीमसेनः प्रतापवान् ॥	037c  
निमेषान्तरमात्रेण रथमश्वैरयोजयत् ।	038a  
उपयातं रथं दृष्ट्वा दुर्योधनपुरःसरौ ॥	038c  
सौबलः सौमदत्तिश्च समेयातां परन्तपौ ।	039a  
तैः पञ्चभिरदीनात्मा भीमसेनो महाबलः ॥	039c  
अयुध्यत तदा वीरैरिन्द्रियार्थैरिवेश्वरः ।	040a  
तैर्निरुद्धो न सन्त्रासं जगाम समितिञ्जयः ॥	040c  
पञ्चभिर्द्विरदैर्मत्तैर्निरुद्ध इव केसरी ।	041a  
तस्यैते युगपत्पञ्च पञ्चभिर्निशितैः शरैः ॥	041c  
सारथिं वाजिनश्चैव निन्युर्वैवस्वतक्षयम् ।	042a  
हताश्वात्स्यन्दनश्रेष्ठादवरुह्य महारथः ॥	042c  
चचार विविधान्मार्गानसिमुद्यम्य पाण्डवः ।	043a  
अश्वस्कन्धेषु चक्रेषु युगेष्वीषासु चैव हि ॥	043c  
व्यचरत्पातयञ्शत्रून्सुपर्ण इव भोगिनः ।	044a  
विधनुष्कं विकवचं विरथं च समीक्ष्य तम् ॥	044c  
अभिपेतुर्नव्याघ्रा अर्जुनप्रमुखा रथाः ।	045a  
धृष्टद्युम्नः शिखण्डी च यमौ च युधि दुर्जयौ ॥	045c  
तस्मिन्महारथे युद्धे प्रवृत्ते शरवृष्टिभिः ।	046a  
रथध्वजपताकाश्च सवर्मन्तरधीयत ॥	046c  
तत्प्रवृत्तं चिरं कालं युद्धं सममिवाभवत् ।	047a  
रथेन तान्महाबाहुरर्जुनो व्यधमत्पुनः ॥	047c  
तमापतन्तं दृष्ट्वेव महाबाहुर्धनुर्धरः ।	048a  
कर्णोऽस्त्रविदुषां श्रेष्ठो वारयामास सायकैः ॥	048c  
स तेनाभिहतः पार्थो वासविर्वज्रसन्निभान् ।	049a  
त्रीञ्शरान्सन्दधे क्रुद्धो वधात्क्रुद्धस्य पाण्डवः ॥	049c  
तैः शरैराहतं कर्णं ध्वजयष्टिमुपाश्रितम् ।	050a  
अपोवाह रथाच्चाशु सूतः परपुरञ्जयम् ॥	050c  
ततः पराजिते कर्णे धार्तराष्ट्रान्महाभयम् ।	051a  
विवेश समुदग्रांश्च पाण्डवान्प्रसमीक्ष्य तु ॥	051c  
तत्प्रकम्पितमत्यर्थं तद्दृष्ट्वा सौबलो बलम् ।	052a  
गिरा मधुरया चापि समाश्वासयतासकृत् ॥	052c  
धार्तराष्ट्रैस्ततः सर्वैर्दुर्योधनपुरःसरैः ।	053a  
धृतं तत्पुनरेवासीद्बलं पार्थप्रपीडितम् ॥	053c  
ततो दुर्योधनं दृष्ट्वा भीमो भीमपराक्रमः ।	054a  
अक्रुध्यत्स महाबाहुरगारं जातुषं स्मरन् ॥	054c  
ततः सङ्ग्रामशिरसि ददर्श विपुलद्रुमम् ।	055a  
आयामभूतं तिष्ठन्तं स्कन्धपञ्चाशदुन्नतम् ॥	055c  
महास्कन्धं महोत्सेधं शक्रध्वजमिवोच्छ्रितम् ।	056a  
तमुत्पाठ्य च पाणिभ्यामुद्यम्य चरणावपि ॥	056c  
अभिपेदे परान्सङ्ख्ये वज्रपाणिरिवासुरान् ।	057a  
भीमसेनभयार्तानि फल्गुनाभिहतानि च ॥	057c  
न शेकुस्तान्यनीकानि धार्तराष्ट्राण्युदीक्षितुम् ।	058a  
तानि सम्भ्रान्तयोधानि श्रान्तवाजिगजानि च ॥	058c  
दिशः प्राकालयद्भीमो दिवीवाभ्राणि मारुतः ।	059a  
तान्निवृत्तान्निरानन्दान्नरवारणवाजिनः ॥	059c  
नानुसस्रुर्न चाजघ्नुर्नोचुः किञ्चिच्च दारुणम् ।	060a  
स्वमेव शिबिरं जग्मुः क्षत्रियाः शरविक्षताः ॥	060c  
परेऽप्यभिययुर्हृष्टाः पुरं पौरसुखावहाः ।	061a  
मुहूर्तमभवद्युद्धं तेषां वै पाण्डवैः सह ॥	061c  
यावत्तद्युद्धमभवन्महद्देवासुरोपमम् ।	062a  
तावदेवाभवच्छान्तं निवृत्ता वै महारथाः ॥	062c  
सुव्रतं चक्रिरे सर्वे सुवृतामब्रुवन्वधूम् ।	063a  
कृतार्थं द्रुपदं चोचुर्धृष्टद्युम्नं च पार्षतम् ॥	063c  
शकुनिः सिन्धुराजश्च कर्णदुर्योधनावपि ।	064a  
तेषां तदाभवद्दुःखं हृदि वाचा तु नाब्रुवन् ॥	064c  
ततः प्रयाता राजानः सर्व एव यथागतम् ।	065a  
धार्तराष्ट्रा हि ते सर्वे गता नागपुरं तदा ॥	065c  
प्रागेव पूर्निरोधात्तु पाण्डवैरश्वसादिनः ।	066a  
प्रेषिता गच्छतारिष्टानस्मानाख्यात शौरये ॥	066c  
तेऽचिरेणैव कालेन सम्प्राप्ता यादवीं पुरीम् ।	067a  
ऊचुः सङ्कर्षणोपेन्द्रौ वचनं वचनक्षमौ ॥	067c  
कुशलं पाण्डवाः सर्वानाहुः स्मान्धकवृष्णयः ।	068a  
आत्मनश्चाहतानाहुर्विमुक्ताञ्जातुषाद्गृहात् ॥	068c  
समाजे द्रौपदीं लब्धामाहू राजीवलोचनाम् ।	069a  
आत्मनः सदृशीं सर्वैः शीलवृत्तसमाधिभिः ॥	069c  
तच्छ्रुत्वा वचनं कृष्णस्तानुवाचोत्तरं वचः ।	070a  
सर्वमेतदहं जाने वधात्तस्य तु रक्षसः ॥	070c  
तत उद्योजयामास माधवश्चतुरङ्गिणीम् ।	071a  
सेनामुपानयत्तूर्णं पाञ्चालनगरीं प्रति ॥	071c  
ततः सङ्कर्षणश्चैव केशवश्च महाबलः ।	072a  
यादवैः सह सर्वैश्च पाण्डवानभिजग्मतुः ॥	072c  
पितृष्वसारं सम्पूज्य नत्वा चैव तु यादवीम् ।	073a  
द्रौपदीं भूषणैः शुभ्रैर्भूषयित्वा यथाविधि ॥	073c  
पाण्डवान्हर्षयित्वा तु पूजयामासतुश्च तान् ।	074a  
न्यायतः पूजितौ राज्ञा द्रुपदेन महात्मना ॥	074c  
यादवाः पूजिताः सर्वे पाण्डवैश्च महात्मभिः ।	075a  
रेमिरे पाण्डवैः सार्धं ते पाञ्चालपुरे तदा ॥ ॥	075c  

इति श्रीमन्माहाभारते आदिपर्वणि विदुरागमनराज्यलाभपर्वणि अष्टादशाधिकद्विशततमोऽध्यायः ॥ 218 ॥