+++
title = "०७ ०७ चित्रकूटगमनम्"

+++




१. यावत्तु निर्यतस्तस्य रजोरूपमदृश्यत ।  
२. नैवेक्ष्वाकुवरस्तावत् सञ्जहारात्मचक्षुषी ॥  
३. यावद्राजा प्रियं पुत्रं पश्यत्यत्यन्तधार्मिकम् ।  
४. तावद्व्यवर्धतेवास्य धरण्यां पुत्रदर्शने ॥  
५. न पश्यति रजोऽप्यस्य यदा रामस्य भूमिपः ।  
६. तदार्तश्च विषण्णश्च पपात धरणीतले ॥  
७. तस्य दक्षिणमन्वागात् कौसल्या बाहुमङ्गना ।  
८. वामं चान्वगात् पार्श्वं कैकेयी भरतप्रिया ॥  
९. तां नयेन च सम्पन्नो धर्मेण विनयेन च ।  
१०. उवाच राजा कैकेयीं समीक्ष्य व्यथितेन्द्रियः ॥  
११. कैकेयि मा ममाङ्गानि स्प्राक्षीस्त्वं दुष्टचारिणी ।  
१२. न हि त्वां द्रष्टुमिच्छामि न भार्या न च बान्धवी ॥  
१३. भरतश्चेत् प्रतीतः स्याद्राज्यं प्राप्येदमव्ययम् ।  
१४. यन्मे स दद्यात् पित्रर्थं मां मा तद्दत्तमागमत् ॥  
१५. अथ रेणुसमुद्ध्वस्तं तमुत्थाप्य नराधिपम् ।  
१६. न्यवर्तत तदा देवी कौसल्या शोककर्शिता ॥  
१७. विललाप च दुःखार्तः प्रियं पुत्रमनुस्मरन् ।  
१८. नगरान्तमनुप्राप्तं बुद्ध्वा पुत्रमथाब्रवीत् ।  
१९. यः सुखेषूपधानेषु शेते चन्दनरूषितः ।  
२०. स नूनं क्वचिदेवाद्य वृक्षमूलमुपाश्रितः ।  
२१. काष्ठं वा यदि वाश्मानमुपधाय शयिष्यते ॥  
२२. सा नूनं जनकस्येष्टा सुता सुखसदोचिता ।  
२३. कण्टकाक्रमणाक्रान्ता वनमद्य गमिष्यति ॥  
२४. सकामा भव कैकेयि विधवा राज्यमावस ।  
२५. न हि तं पुरुषव्याघ्रं विना जीवितुमुत्सहे ॥  
२६. इत्येवं विलपन् राजा जनौघेनाभिसंवृतः ।  
२७. अपस्नात इवारिष्टं प्रविवेश पुरोत्तमम् ॥  
२८. अथ गद्गदशब्दस्तु विलपन् मनुजाधिपः ।  
२९. उवाच मृदुमन्दार्थं वचनं दीनमस्वरम् ॥  
३०. कौसल्याया गृहं शीघ्रं राममातुर्नयन्तु माम् ।  
३१. न ह्यन्यत्र ममाश्वासो हृदयस्य भविष्यति ॥  
३२. इति ब्रुवन्तं राजानमनयन् द्वारदर्शिनः ।  
३३. कौसल्याया गृहं तत्र न्यवेश्यत विनीतवत् ॥  
३४. ततस्तस्य प्रविष्टस्य कौसल्याया निवेशनम् ।  
३५. अधिरुह्यापि शयनं बभूव लुलितं मनः ॥  
३६. अथ रात्र्यां प्रपन्नायां कालरात्र्यामिवात्मनः ।  
३७. अर्धरात्रे दशरथः कौसल्यामिदमब्रवीत् ॥  
३८. रामं मेऽनुगता दृष्टिरद्यापि न निवर्तते ।  
३९. न त्वा पश्यामि कौसल्ये साधु मां पाणिना स्पृश ॥  
४०. ततः समीक्ष्य शयने सन्नं शोकेन पार्थिवम् ।  
४१. कौसल्या पुत्रशोकार्ता तमुवाच महीपतिम् ॥  
४२. राघवे नर शार्दूले विषमुप्त्वा विजिह्मताम् ।  
४३. विचरिष्यति कैकेयी निर्मुक्तेव हि पन्नगी ॥  
४४. अथ स्म नगरे रामश्चरन् भैक्षं गृहे वसेत् ।  
४५. कामकारो वरं दातुमपि दासं ममात्मजम् ॥  
४६. पातयित्वा तु कैकेय्या रामं स्थानाद्यथेष्टतः ।  
४७. प्रदिष्टो रक्षसां भागः पर्वणीवाहिताग्निना ॥  
४८. ते रत्नहीनास्तरुणाः फलकाले विवासिताः ।  
४९. कथं वत्स्यन्ति कृपणाः फलमूलैः कृताशनाः ॥  
५०. कदा परिणतो बुद्ध्या वयसा चामरप्रभः ।  
५१. अभ्युपैष्यति धर्मज्ञस्त्रिवर्ष इव लालयन् ॥  
५२. निस्संशयं मया मन्ये पुरा वीर कदर्यया ।  
५३. पातुकामेषु वत्सेषु मातृणां शासिताः स्तनाः ॥  
५४. न हि मे जीविते किञ्चित् सामर्थ्यमिह कल्पते ।  
५५. अपश्यन्त्याः प्रियं पुत्रं महाबाहुं महाबलम् ॥  
५६. विलपन्तीं तथा तां तु कौसल्यां प्रमदोत्तमाम् ।  
५७. इदं धर्मे स्थिता धर्म्यं सुमित्रा वाक्यमब्रवीत् ॥  
५८. तवार्ये सद्गुणैर्युक्तः स पुत्रः पुरुषोत्तमः ।  
५९. किं ते विलपितेनैवं कृपणं रुदितेन वा ॥  
६०. यस्तवार्ये गतः पुत्रस्त्यक्त्वा राज्यं महाबलः ।  
६१. साधु कुर्वन् महात्मानं पितरं सत्यवादिनम् ॥  
६२. वर्तते चोत्तमां वृत्तिं लक्ष्मणोऽस्मिन् सदानघः ।  
६३. दयावान् सर्वभूतेषु लाभस्तस्य महात्मनः ॥  
६४. अरण्यवासे यद्‍दुःखं जानती वै सुखोचिता ।  
६५. अनुगच्छति वैदेही धर्मात्मानं तवात्मजम् ॥  
६६. कीर्तिभूतां पताकां यो लोके भ्रमयति प्रभुः ।  
६७. धर्मसत्यव्रतधनः किं न प्राप्तस्तवात्मजः ॥  
६८. सूर्यस्यापि भवेत् सूर्यो ह्यग्नेरग्निः प्रभोः प्रभुः ।  
६९. श्रियः श्रीश्च भवेदग्र्या कीर्तिः कीर्त्याः क्षमाक्षमा ॥  
७०. दैवतं देवतानां च भूतानां भूतसत्तमः ।  
७१. तस्य के ह्यगुणा देवि राष्‍ट्रे वाप्यथवा पुरे ॥  
७२. पृथिव्या सह वैदेह्या श्रिया च पुरुषर्षभः ।  
७३. क्षिप्रं तिसृभिरेताभिः सह रामोऽभिषेक्ष्यति ॥  
७४. जहि शोकं च मोहं च देवि सत्यं ब्रवीमि ते ॥  
७५. त्वयाशेषो जनश्चैव समाश्वास्यो यदानघे ।  
७६. किमिदानीमिमं देवि करोषि हृदि विक्लवम् ॥  
७७. नार्हा त्वं शोचितुं देवि यस्यास्ते राघवः सुतः ।  
७८. न हि रामात् परो लोके विद्यते सत्पथे स्थितः ॥  
७९. निशम्य तल्लक्ष्मणमातृवाक्यम्  
८०. रामस्य मातुर्नरदेवपत्न्याः ।  
८१. सद्यः शरीरे विननाश शोकः  
८२. शरद्गतो मेघ इवाल्पतोयः ॥  
८३. अनुरक्ता महात्मानं रामं सत्यपराक्रमम् ।  
८४. अनुजग्मुः प्रयान्तं तं वनवासाय मानवाः ॥  
८५. अवेक्षमाणः सस्नेहं चक्षुषा प्रपिबन्निव ।  
८६. उवाच रामः स्नेहेन ताः प्रजाः स्वाः प्रजा इव ॥  
८७. या प्रीतिः बहुमानश्च मय्ययोध्यानिवासिनाम् ।  
८८. मत्प्रियार्थं विशेषेण भरते सा निवेश्यताम् ॥  
८९. स हि कल्याणचारित्रः कैकेय्यानन्दवर्धनः ।  
९०. करिष्यति यथावद्वः प्रियाणि च हितानि च ॥  
९१. ज्ञानवृद्धो वयोबालो मृदुर्वीर्यगुणान्वितः ।  
९२. अनुरूपः स वो भर्ता भविष्यति भयापहः ॥  
९३. न च तप्येद्यथा चासौ वनवासं गते मयि ।  
९४. महाराजस्तथा कार्यो मम प्रियचिकीर्षया ॥  
९५. यथा यथा दाशरथिः धर्म एव स्थितोऽभवत् ।  
९६. तथा तथा प्रकृतयो रामं पतिमकामयन् ॥  
९७. बाष्पेण पिहितं दीनं रामः सौमित्रिणा सह ।  
९८. चकर्षेव गुणैर्बद्ध्वा जनं पुरनिवासिनम् ॥  
९९. ते द्विजास्त्रिविधं वृद्धा ज्ञानेन वयसौजसा ।  
१००. वयःप्रकम्पशिरसो दूरादूचुरिदं वचः ॥  
१०१. वहन्तो जवना रामं भो भो जात्यास्तुरङ्गमाः ।  
१०२. निवर्तद्ध्वं न गन्तव्यं हिता भवत भर्तरि ॥  
१०३. ब्राह्मण्यं कृत्स्नमेतत्त्वां ब्रह्मण्यमनुगच्छति ।  
१०४. द्विजस्कन्धाधिरूढास्त्वामग्नयोऽप्यनुयान्त्यमी ॥  
१०५. याचितो नो निवर्तस्व हंसशुक्लशिरोरुहैः ।  
१०६. शिरोभिर्निभृताचार महीपतनपांसुलैः ॥  
१०७. अनुगन्तुमशक्तास्त्वां मूलैरुद्धतवेगिनः ।  
१०८. उन्नता वायुवेगेन विक्रोशन्तीव पादपाः ॥  
१०९. निश्चेष्टाहारसञ्चारा वृक्षैकस्थानविष्ठिताः ।  
११०. पक्षिणोऽपि प्रयाचन्ते सर्वभूतानुकम्पिनम् ॥  
१११. एवमार्तप्रलापान्स्तान् वृद्धान् प्रलपतो द्विजान् ।  
११२. अवेक्ष्य सहसा रामो रथादवततार ह ॥  
११३. पद्भ्यामेव जगामाथ ससीतः सह लक्ष्मणः ।  
११४. सन्निकृष्टपदन्यासो रामो वनपरायणः ॥  
११५. एवं विक्रोशतां तेषां द्विजातीनां निवर्तने ।  
११६. ददृशे तमसा तत्र वारयन्तीव राघवम् ॥  
११७. गोकुलाकुलतीरायास्तमसाया विदूरतः ।  
११८. अवसत्तत्र तां रात्रिं रामः प्रकृतिभिः सह ॥  
११९. उत्थाय तु महातेजाः प्रकृतीस्ता निशाम्य च ।  
१२०. अब्रवीद् भ्रातरं रामो लक्ष्मणं पुण्यलक्षणम् ॥  
१२१. ततस्तु तमसातीरं रम्यमाश्रित्य राघवः ।  
१२२. सीतामुद्वीक्ष्य सौमित्रिमिदं वचनमब्रवीत् ॥  
१२३. इयमद्य निशा पूर्वा सौमित्रे प्रहिता वनम् ।  
१२४. वनवासस्य भद्रं ते स नोत्कण्ठितुमर्हसि ॥  
१२५. अद्यायोध्या तु नगरी राजधानी पितुर्मम ।  
१२६. सस्त्रीपुंसगतानस्मान् शोचिष्यति न संशयः ॥  
१२७. पितरं चानुशोचामि मातरं च यशस्विनीम् ।  
१२८. अपि वान्धौ भवेतां तु रुदन्तौ तावभीक्ष्णशः ॥  
१२९. भरतस्यानृशंसत्वं विचिन्त्याहं पुनः पुनः ।  
१३०. नानुशोचामि पितरं मातरं चापि लक्ष्मण ॥  
१३१. अस्मद्व्यपेक्षान् सौमित्रे निरपेक्षान् गृहेष्वपि ।  
१३२. वृक्षमूलेषु संसुप्तान् पश्य लक्ष्मण साम्प्रतम् ॥  
१३३. यावदेव तु संसुप्तास्तावदेव वयं लघु ॥  
१३४. रथमारुह्य गच्छाम पन्थानमकुतोभयम् ॥  
१३५. पौराह्यात्मकृताद्दुःखाद् विप्रमोक्ष्या नृपात्मजैः ।  
१३६. न ते खल्वात्मना योज्या दुःखेन पुरवासिनः ॥  
१३७. अथ रामोऽब्रवीच्छ्रीमान् सुमन्त्रं युज्यतां रथः ।  
१३८. गमिष्यामि ततोऽरण्यं गच्छ शीघ्रमितः प्रभो ॥  
१३९. सूतस्ततः सन्त्वरितः स्यन्दनं तैर्हयोत्तमैः ।  
१४०. योजयित्वाथ रामाय प्राञ्जलिः प्रत्यवेदयत् ॥  
१४१. तं स्यन्दनमधिष्ठाय राघवः सपरिच्छदः ।  
१४२. शीघ्रगामाकुलावर्तां तमसामतरन्नदीम् ॥  
१४३. मोहनार्थं तु पौराणां सूतं रामोऽब्रवीद्वचः ।  
१४४. उदन्मुखः प्रयाहि त्वं रथमास्थाय सारथे ॥  
१४५. मुहूर्तं त्वरितं गत्वा निवर्तय रथं पुनः ।  
१४६. यथा न विद्युः पौरा मां तथा कुरु समाहितः ॥  
१४७. रामस्य वचनं श्रुत्वा तथा चक्रे स सारथिः ॥  
१४८. प्रभातायां तु शर्वर्यां पौरास्ते राघवं विना ।  
१४९. शोकोपहतनिश्चेष्टा बभूवुर्हतचेतसः ॥  
१५०. धिगस्तु किल तां निद्रां ययापहृतचेतसः ।  
१५१. नाद्य पश्यामहे रामं पृथूरस्कं महाभुजम् ॥  
१५२. यो नः सदा पालयति पिता पुत्रानिवौरसान् ।  
१५३. कथं रघूणां स श्रेष्ठस्त्यक्त्वा नो विपिनं गतः ॥  
१५४. सा नूनं नगरी दीना दृष्ट्वास्मान् राघवं विना ।  
१५५. भविष्यति निरानन्दा सस्त्रीबालवयोऽधिका ॥  
१५६. इतीव बहुधा वाचो बाहुमुद्यम्य ते जनाः ।  
१५७. विलपन्ति स्म दुःखार्ता विवत्सा इव धेनवः ॥  
१५८. ततो यथागतेनैव मार्गेण क्लान्तचेतसः ।  
१५९. अयोध्यामगमन् सर्वे पुरीं व्यथितसज्जनाम् ॥  
१६०. स्वं स्वं निलयमागम्य पुत्रदारैः समावृताः ।  
१६१. अश्रूणि मुमुचुः सर्वे बाष्पेण पिहिताननाः ॥  
१६२. न चाहृष्यन् नचामोदन् वणिजो न प्रसारयन् ।  
१६३. न चाशोभन्त पण्यानि नापचन् गृहमेधिनः ॥  
१६४. गृहे गृहे रुदन्त्यश्च भर्तारं गृहमागतम् ।  
१६५. व्यगर्हयन्त दुःखार्ता वाग्भिः तोत्रैरिव द्विपान् ॥  
१६६. यत्र रामो भयं नात्र नास्ति तत्र पराभवः ।  
१६७. पुराभवति नो दूरादनुगच्छाम राघवम् ॥  
१६८. युष्माकं राघवोऽरण्ये योगक्षेमं विधास्यति ।  
१६९. सीता नारीजनस्यास्य योगक्षेमं करिष्यति ॥  
१७०. कैकेय्या न वयं राज्ये भृतका निवसेमहि ।  
१७१. जीवन्त्या जातु जीवन्त्यः पुत्रैरपि शपामहे ॥  
१७२. इति पौरस्त्रियो भर्तृन् दुःखार्ताः तत्तदब्रुवन् ॥  
१७३. पूर्णचन्द्राननः श्यामो गूढजत्रुररिन्दमः ।  
१७४. पूर्वाभिभाषी मधुरः सत्यवादी महाबलः ।  
१७५. सौम्यश्च सर्वलोकस्य चन्द्रवत् प्रियदर्शनः ।  
१७६. शोभयिष्यत्यरण्यानि विचरन् स महारथः ॥  
१७७. इत्येवं विलपन्तीनां स्त्रीणां वेश्मसु राघवम् ।  
१७८. जगामास्तं दिनकरो रजनी चाभ्यवर्तत ॥  
१७९. रामोऽपि रात्रिशेषेण तेनैव महदन्तरम् ।  
१८०. जगाम पुरुषव्याघ्रः पितुराज्ञामनुस्मरन् ॥  
१८१. हा नृशंसाद्य कैकेयी पापा पापानुबन्धिनी ।  
१८२. अहो दशरथो राजा निःस्नेहः स्वसुतं प्रियम् ।  
१८३. प्रजानामनघं रामं परित्यक्तुमिहेच्छति ॥  
१८४. एता वाचो मनुष्याणां ग्रामसंवासवासिनाम् ।  
१८५. शृण्वन्नतिययौ वीरः कोसलान् कोसलेश्वरः ॥  
१८६. विशालान् कोसलान् रम्यान् यात्वा लक्ष्मणपूर्वजः ।  
१८७. अयोध्याभिमुखो धीमान् प्राञ्जलिः वाक्यमब्रवीत् ॥  
१८८. आपृछे त्वां पुरिश्रेष्ठे काकुत्स्थपरिपालिते ।  
१८९. निवृत्तवनवासस्त्वामनृणो जगतीपतेः ।  
१९०. पुनर्द्रक्ष्यामि मात्रा च पित्रा च सह सङ्गतः ॥  
१९१. ततो रुधिरताम्राक्षो भुजमुद्यम्य दक्षिणम् ।  
१९२. अश्रुपूर्णमुखो दीनोऽब्रवीज्जानपदं जनम् ॥  
१९३. अनुक्रोशो दया चैव यथार्हं मयि वः कृतः ।  
१९४. चिरं दुःखस्य पापीयो गम्यतामर्थसिद्धये ॥  
१९५. तेऽभिवाद्य महात्मानं कृत्वा चापि प्रदक्षिणम् ।  
१९६. विलपन्तो नरा घोरं व्यतिष्ठन्त क्वचित् क्वचित् ॥  
१९७. तथा विलपतां तेषामतृप्तानां च राघवः ।  
१९८. अचक्षुर्विषयं प्रायाद्यथार्कः क्षणदामुखे ॥  
१९९. तत्र त्रिपथगां दिव्यां शिवतोयामशैवलाम् ।  
२००. ददर्श राघवो गङ्गां पुण्यां ऋषिनिषेविताम् ॥  
२०१. जलाघाताट्टहासोग्रां फेननिर्मलहासिनीम् ।  
२०२. क्वचिद्वेणीकृतजलां क्वचिदावर्तशोभिताम् ।  
२०३. क्वचित् स्तिमितगम्भीरां क्वचिद्वेगजलाकुलाम् ।  
२०४. क्वचिद् गम्भीरनिर्घोषां क्वचिद् भैरवनिस्वनाम् ।  
२०५. क्वचिदाभोगपुलिनां क्वचिन्निर्मलवालुकाम् ।  
२०६. क्वचित्तीररुहैर्वृक्षैर्मालाभिरुपशोभिताम् ।  
२०७. क्वचित्फुल्लोत्पलच्छन्नां क्वचिद्पद्मवनाकुलाम् ।  
२०८. समुद्रमहिषीं गङ्गां सारसक्रौञ्चनादिताम् ।  
२०९. आससाद महाबाहुः शृङ्गवेरपुरं प्रति ॥  
२१०. तामूर्मिकलिलावर्तामन्ववेक्ष्य महारथः ।  
२११. सुमन्त्रमब्रवीत् सूतमिहैवाद्य वसामहे ॥  
२१२. अविदूरादयं नद्या बहुपुष्पप्रवालवान् ।  
२१३. सुमहानिङ्गुदीवृक्षो वसामात्रैव सारथे ॥  
२१४. रामोऽभियाय तं रम्यं वृक्षमिक्ष्वाकुनन्दनः ।  
२१५. रथादवातरत्तस्मात् सभार्यः सहलक्ष्मणः ॥  
२१६. तत्र राजा गुहो नाम रामस्यात्मसमः सखा ।  
२१७. निषादजात्यो बलवान् स्थपतिश्चेति विश्रुतः ॥  
२१८. स श्रुत्वा पुरुषव्याघ्रं रामं विषयमागतम् ।  
२१९. वृद्धैः परिवृतोऽमात्यैर्ज्ञातिभिश्चाप्युपागतः ॥  
२२०. ततो गुणवदन्नाद्यमुपादाय पृथग्विधम् ।  
२२१. अर्घ्यं चोपानयत्क्षिप्रं वाक्यं चेदमुवाच ह ॥  
२२२. स्वागतं ते महाबाहो तवेयमखिला मही ।  
२२३. वयं प्रेष्या भवान् भर्ता राम किं करवाणि ते ॥  
२२४. भक्ष्यं भोज्यं च पेयं च लेह्यं चेदमुपस्थितम् ।  
२२५. शयनानि च मुख्यानि वाजिनां खादनं च ते ॥  
२२६. गुहमेवं ब्रुवाणं तु राघवः प्रत्युवाच ह ।  
२२७. अर्चिताश्चैव हृष्टाश्च भवता सर्वथा वयम् ।  
२२८. पद्भ्यामभिगमाच्चैव स्नेहसन्दर्शनेन च ॥  
२२९. भुजाभ्यां साधु पीनाभ्यां पीडयन् वाक्यमब्रवीत् ।  
२३०. दिष्ट्या त्वां गुह पश्यामि ह्यरोगं सहबान्धवैः ।  
२३१. अपि ते कुशलं राष्‍ट्रे मित्रेषु च धनेषु च ॥  
२३२. यत्त्विदं भवता किञ्चित् प्रीत्या समुपकल्पितम् ।  
२३३. सर्वं तदनुजानामि न हि वर्ते प्रतिग्रहे ॥  
२३४. कुशचीराजिनधरं फलमूलाशिनं च माम् ।  
२३५. विद्धि प्रणिहितं धर्मे तापसं वनगोचरम् ॥  
२३६. अश्वानां खादनेनाहमर्थी नान्येन केनचित् ।  
२३७. एतावतात्र भवता भविष्यामि सुपूजितः ॥  
२३८. अश्वानां प्रतिपानं च खादनं चैव सोऽन्वशात् ।  
२३९. गुहस्तत्रैव पुरुषान्स्त्वरितं दीयतामिति ॥  
२४०. ततश्चीरोत्तरासङ्गः सन्ध्यामन्वास्य पश्चिमाम् ।  
२४१. जलमेवाददे भोज्यं लक्ष्मणेनाहृतं स्वयम् ॥  
२४२. तस्य भूमौ शयानस्य पादौ प्रक्षाल्य लक्ष्मणः ।  
२४३. सभार्यस्य ततोऽभ्येत्य तस्थौ वृक्षमुपाश्रितः ॥  
२४४. गुहोऽपि सह सूतेन सौमित्रिमनुभाषयन् ।  
२४५. अन्वजाग्रत्ततो राममप्रमत्तो धनुर्धरः ॥  
२४६. तं जाग्रतमदम्भेन भ्रातुरर्थाय लक्ष्मणम् ।  
२४७. गुहः सन्तापसन्तप्तो राघवं वाक्यमब्रवीत् ॥  
२४८. इयं तात सुखा शय्या त्वदर्थमुपकल्पिता ।  
२४९. प्रत्याश्वसिहि साध्वस्यां राजपुत्र यथासुखम् ॥  
२५०. न हि रामात्प्रियतरो ममास्ति भुवि कश्चन ।  
२५१. सोऽहं प्रियतमं रामं शयानं सह सीतया ।  
२५२. रक्षिष्यामि धनुष्पाणिः सर्वतो ज्ञातिभिः सह ॥  
२५३. न हि मेऽविदितं किञ्चिद्वनेऽस्मिन्श्चरतः सदा ।  
२५४. चतुरङ्गं ह्यपि बलं सुमहत् प्रसहेमहि ॥  
२५५. लक्ष्मणस्तं तदोवाच रक्ष्यमाणास्त्वयानघ ।  
२५६. नात्रभीता वयं सर्वे धर्ममेवानुपश्यता ॥  
२५७. कथं दाशरथौ भूमौ शयाने सह सीतया ।  
२५८. शक्या निद्रा मया लब्धुं जीवितं वा सुखानि वा ॥  
२५९. यो मन्त्रतपसा लब्धो विविधैश्च परिश्रमैः ।  
२६०. एको दशरथस्येष्टः पुत्रः सदृशलक्षणः ॥  
२६१. अस्मिन् प्रव्राजिते राजा न चिरं वर्तयिष्यति ।  
२६२. विनष्टे नृपतौ पश्चात् कौसल्या विनशिष्यति ॥  
२६३. अनन्तरं च मातापि मम नाशमुपैष्यति ॥  
२६४. जीवेदपि हि मे माता शत्रुघ्नस्यान्ववेक्षया ।  
२६५. तद्दुःखं यत्तु कौसल्या वीरसूर्विनशिष्यति ॥  
२६६. अनुरक्तजनाकीर्णा सुखा लोकप्रियावहा ।  
२६७. राजव्यसनसंसृष्टा सा पुरी विनशिष्यति ॥  
२६८. अपि जीवेद्दशरथो वनवासात् पुनर्वयम् ।  
२६९. प्रत्यागम्य महात्मानमपि पश्येम सुव्रतम् ॥  
२७०. परिदेवयमानस्य दुःखार्तस्य महात्मनः ।  
२७१. तिष्ठतो राजपुत्रस्य शर्वरी सात्यवर्तत ॥  
२७२. प्रभातायां तु शर्वर्यां पृथुवक्षा महायशाः ।  
२७३. उवाच रामः सौमित्रिं लक्ष्मणं शुभलक्षणम् ॥  
२७४. भास्करोदयकालोऽयं गता भगवती निशा ।  
२७५. असौ सुकृष्णः विहगः कोकिलस्तात कूजति ॥  
२७६. बर्हिणानां च निर्घोषः श्रूयते नदतां वने ।  
२७७. तराम जाह्नवीं सौम्य शीघ्रगां सागरङ्गमाम् ॥  
२७८. विज्ञाय रामस्य वचः सौमित्रिर्मित्रनन्दनः ।  
२७९. गुहमामन्त्र्य सूतं च सोऽतिष्ठत् भ्रातुरग्रतः ॥  
२८०. ततः स प्राञ्जलिर्भूत्वा गुहो राघवमब्रवीत् ।  
२८१. उपस्थितेयं नौर्देव भूयः किं करवाणि ते ॥  
२८२. ततोऽब्रवीद्दाशरथिः सुमन्त्रम्  
२८३. स्पृशन् करेणोत्तमदक्षिणेन ।  
२८४. सुमन्त्र शीघ्रं पुनरेव याहि  
२८५. राज्ञः सकाशे भव चाप्रमत्तः ॥  
२८६. आत्मानं त्वभ्यनुज्ञातमवेक्ष्यार्तः स सारथिः ।  
२८७. सुमन्त्रः पुरुषव्याघ्रमैक्ष्वाकमिदमब्रवीत् ॥  
२८८. यदहं नोपचारेण ब्रूयां स्नेहादविक्लवः ।  
२८९. भक्तिमानिति तत्तावद्वाक्यं त्वं क्षन्तुमर्हसि ॥  
२९०. कथं हि त्वद्विहीनोऽहं प्रतियास्यामि तां पुरीम् ।  
२९१. तव तावद्वियोगेन पुत्रशोकाकुलामिव ॥  
२९२. सराममपि तावन्मे रथं दृष्ट्वा तदा जनः ।  
२९३. विना रामं रथं दृष्ट्वा विदीर्येतापि सा पुरी ॥  
२९४. आर्तनादो हि यः पौरैर्मुक्तस्त्वद्विप्रवासने ।  
२९५. सरथं मां निशाम्यैव कुर्युः शतगुणं ततः ॥  
२९६. मम तावन्नियोगस्थास्त्वद्बन्धुजनवाहिनः ।  
२९७. कथं रथं त्वया हीनं प्रवक्ष्यन्ति हयोत्तमाः ॥  
२९८. तन्न शक्ष्याम्यहं गन्तुमयोध्यां त्वदृतेऽनघ ।  
२९९. वनवासानुयानाय मामनुज्ञातुमर्हसि ॥  
३००. तव शुश्रूषणं मूर्ध्ना करिष्यामि वने वसन् ।  
३०१. अयोध्यां देवलोकं वा सर्वथा प्रजहाम्यहम् ॥  
३०२. चतुर्दश हि वर्षाणि सहितस्य त्वया वने ।  
३०३. क्षणभूतानि यास्यन्ति शतसङ्ख्यान्यतोऽन्यथा ॥  
३०४. भृत्यवत्सल तिष्ठन्तं भर्तृपुत्रगते पथि ।  
३०५. भक्तं भृत्यं स्थितं स्थित्यां त्वं न मां हातुमर्हसि ॥  
३०६. एवं बहुविधं दीनं याचमानं पुनः पुनः ।  
३०७. रामो भृत्यानुकम्पी तु सुमन्त्रमिदमब्रवीत् ॥  
३०८. जानामि परमां भक्तिं मयि ते भर्तृवत्सल ।  
३०९. श्रुणु चापि यदर्थं त्वां प्रेषयामि पुरीमितः ॥  
३१०. नगरीं त्वां गतं दृष्ट्वा जननी मे यवीयसी ।  
३११. कैकेयी प्रत्ययं गच्छेदिति रामो वनं गतः ॥  
३१२. इक्ष्वाकूणां त्वया तुल्यं सुहृदं नोपलक्षये ।  
३१३. यथा दशरथो राजा मां न शोचेत् तथा कुरु ॥  
३१४. अदृष्टदुःखं राजानं वृद्धमार्यं जितेन्द्रियम् ।  
३१५. ब्रूयास्त्वमभिवाद्यैव मम हेतोरिदं वचः ॥  
३१६. नैवाहमनुशोचामि लक्ष्मणो न च मैथिली ।  
३१७. अयोध्यायाश्च्युताश्चेति वने वत्स्यामहेति च ॥  
३१८. चतुर्दशसु वर्षेषु निवृत्तेषु पुनः पुनः ।  
३१९. लक्ष्मणं मां च सीतां च द्रक्ष्यसि क्षिप्रमागतान् ॥  
३२०. भरतश्चापि वक्तव्यो यथा राजनि वर्तसे ।  
३२१. तथा मातृषु वर्तेथाः सर्वास्वेवाविशेषतः ॥  
३२२. इत्युक्त्वा वचनं सूतं सान्त्वयित्वा पुनः पुनः ।  
३२३. गुहं वचनमक्लीबो रामो हेतुमदब्रवीत् ॥  
३२४. नेदानीं गुह योग्योऽयं वासो मे सजने वने ।  
३२५. अवश्यं ह्याश्रमे वासः कर्तव्यस्तद्गतो विधिः ॥  
३२६. सोऽहं गृहीत्वा नियमं तपस्विजनभूषणम् ।  
३२७. जटाः कृत्वा गमिष्यामि न्यग्रोधक्षीरमानय ॥  
३२८. तत्क्षीरं राजपुत्राय गुहः क्षिप्रमुपाहरत् ।  
३२९. लक्ष्मणस्यात्मनश्चैव रामस्तेनाकरोज्जटाः ॥  
३३०. दीर्घबाहुर्नरव्याघ्रो सहायं गुहमब्रवीत् ।  
३३१. अप्रमत्तो बले कोशे दुर्गे जनपदे तथा ।  
३३२. भवेथा गुह राज्यं हि दुरारक्षतमं मतम् ॥  
३३३. स तु दृष्ट्वा नदीतीरे नावमिक्ष्वाकुनन्दनः ।  
३३४. तितीर्षुः शीघ्रगां गङ्गामिदं लक्ष्मणमब्रवीत् ॥  
३३५. आरोह त्वं नरव्याघ्र स्थितां नावमिमां शनैः ।  
३३६. सीतां चारोपयान्वक्षं परिगृह्य मनस्विनीम् ॥  
३३७. स भ्रातुः शासनं श्रुत्वा सर्वमप्रतिकूलयन् ।  
३३८. आरोप्य मैथिलीं पूर्वमारुरोहात्मवान्स्ततः ॥  
३३९. राघवोऽपि महातेजा नावमारुह्य तां ततः ।  
३४०. ब्रह्मवत् क्षत्रवच्चैव जजाप हितमात्मनः ॥  
३४१. मध्यं तु समनुप्राप्य भागीरथ्यास्त्वनिन्दिता ।  
३४२. वैदेही प्राञ्जलिर्भूत्वा तां नदीमिदमब्रवीत् ॥  
३४३. प्राप्तराज्ये नरव्याघ्रे शिवेन पुनरागते ।  
३४४. गवां शतसहस्रं च वस्त्राण्यन्नं च पेशलम् ।  
३४५. ब्राह्मणेभ्यः प्रदास्यामि तव प्रियचिकीर्षया ॥  
३४६. सुराघटसहस्रेण मांसभूतौदनेन च ।  
३४७. यक्ष्ये त्वां पुरता देवि पुरीं पुनरुपागता ॥  
३४८. तीरं तु समनुप्राप्य नावं हित्वा नरर्षभः ।  
३४९. प्रातिष्ठत सह भ्रात्रा वैदेह्या च परन्तपः ॥  
३५०. अथाब्रवीन्महाबाहुः सुमित्रानन्दवर्धनम् ।  
३५१. अग्रतो गच्छ सौमित्रे सीता त्वामनुगच्छतु ॥  
३५२. पृष्ठतोऽहं गमिष्यामि त्वां च सीतां च पालयन् ।  
३५३. अन्योन्यस्येह नो रक्षा कर्त्तव्या पुरुषर्षभ ॥  
३५४. अद्य दुःखं तु वैदेही वनवासस्य वेत्स्यति ।  
३५५. विषमं च प्रपातं च वनमद्य प्रवेक्ष्यति ॥  
३५६. स लोकपालप्रतिमप्रभाववान्  
३५७. तीर्त्वा महात्मा वरदो महानदीम् ।  
३५८. ततः समृद्धान् शुभसस्यमालिनः  
३५९. क्रमेण वत्सान् मुदितानुपागमत् ॥  
३६०. तौ तत्र हत्वा चतुरो महामृगान्  
३६१. वराहमृश्यं पृषतं महारुरुम् ।  
३६२. आदाय मेध्यं त्वरितं बुभुक्षितौ  
३६३. वासाय काले ययतुर्वनस्पतिम् ॥  
३६४. स तं वृक्षं समासाद्य सन्ध्यां अन्वास्य पश्चिमाम् ।  
३६५. रामो रमयतां श्रेष्ठः इति होवाच लक्ष्मणम् ॥  
३६६. अद्येयं प्रथमा रात्रिर्याता जनपदाद्बहिः ।  
३६७. या सुमन्त्रेण रहिता तां नोत्कण्ठितुमर्हसि ॥  
३६८. जागर्तव्यमतन्द्रिभ्यां अद्यप्र्भृति रात्रिषु ।  
३६९. योगक्षेमं हि सीताया वर्तते लक्ष्मणावयोः ॥  
३७०. स तु संविश्य मेदिन्यां महार्हशयनोचितः ।  
३७१. इमाः सौमित्रये रामो व्याजहार कथाः शुभाः ॥  
३७२. ध्रुवमद्य महाराजो दुःखं स्वपिति लक्ष्मण ।  
३७३. कृतकामा तु कैकेयी तुष्टा भवितुमर्हति ॥  
३७४. सा हि देवी महाराजं कैकेयी राज्यकारणात् ।  
३७५. अपि न च्यावयेत् प्राणान् दृष्ट्वा भरतमागतम् ॥  
३७६. इदं व्यसनमालोक्य राज्ञश्च मतिविभ्रमम् ।  
३७७. काम एवार्थधर्माभ्यां गरीयानिति मे मतिः ॥  
३७८. अपीदानीं न कैकेयी सौभाग्यमदमोहिता ।  
३७९. कौसल्यां च सुमित्रां च सम्प्रबाधेत मत्कृते ॥  
३८०. मा स्म मत्कारणाद् देवी सुमित्रा दुःखमावसेत् ।  
३८१. अयोध्यामित एव त्वं काल्ये प्रविश लक्ष्मण ॥  
३८२. नूनं जात्यन्तरे कस्मिन् स्त्रियः पुत्रैर्वियोजिताः ।  
३८३. जनन्या मम सौमित्रे तस्मादेतदुपस्थितम् ॥  
३८४. मया हि चिरपुष्टेन दुःखसंवर्धितेन च ।  
३८५. विप्रायुज्यत कौसल्या फलकाले धिगस्तु माम् ॥  
३८६. मन्ये प्रीतिविशिष्टा सा मत्तो लक्ष्मण शारिका ।  
३८७. यस्यास्तत् श्रूयते वाक्यं शुक पादमरेर्दश ॥  
३८८. एको ह्यहमयोध्यां च पृथिवीं चापि लक्ष्मण ।  
३८९. तरेयमिषुभिः क्रुद्धो ननु वीर्यमकारणम् ॥  
३९०. अधर्मभयभीतश्च परलोकस्य चानघ ।  
३९१. तेन लक्ष्मण नाद्याहमात्मानमभिषेचये ॥  
३९२. एतदन्यच्च करुणं विलप्य विजने वने ।  
३९३. अश्रुपूर्णमुखो रामो निशि तूष्णीमुपाविशत् ॥  
३९४. ते तु तस्मिन् महावृक्षे उषित्वा रजनीं शुभाम् ।  
३९५. विमलेऽभ्युदिते सूर्ये तस्माद् देशात् प्रतस्थिरे ॥  
३९६. यत्र भागीरथीं गङ्गां यमुनाभिप्रवर्तते ।  
३९७. जग्मुस्तं देशमुद्दिश्य विगाह्य सुमहद्वनम् ॥  
३९८. यथाक्षेमेण गच्छन् स पश्यन्श्च विविधान् द्रुमान् ।  
३९९. निवृत्तमात्रे दिवसे रामः सौमित्रिमब्रवीत् ॥  
४००. नूनं प्राप्ताः स्म संभेदं गङ्गायमुनयोर्वयम् ।  
४०१. भरद्वाजाश्रमे चैते दृश्यन्ते विविधा द्रुमाः ॥  
४०२. ततस्त्वाश्रममासाद्य मुनेर्दर्शन कांक्षिणौ ।  
४०३. सीतयानुगतौ वीरौ दूरादेवावतस्थतुः ॥  
४०४. स प्रविश्य महात्मानं ऋषिं शिष्यगणैर्वृतम् ।  
४०५. न्यवेदयत चात्मानं तस्मै लक्ष्मणपूर्वजः ॥  
४०६. पुत्रौ दशरथस्यावां भगवन् रामलक्ष्मणौ ।  
४०७. भार्या ममेयं वैदेही कल्याणी जनकात्मजा ।  
४०८. मां चानुयाता विजनं तपोवनमनिन्दिता ॥  
४०९. पित्रा प्रव्राज्यमानं मां सौमित्रिरनुजः प्रियः ।  
४१०. अयमन्वगमद् भ्राता वनमेव दृढव्रतः ॥  
४११. पित्रा नियुक्ता भगवन् प्रवेक्ष्यामस्तपोवनम् ।  
४१२. धर्ममेव चरिष्यामस्तत्र मूलफलाशनाः ॥  
४१३. मृगपक्षिभिरासीनो मुनिभिश्च समन्ततः ।  
४१४. राममागतमभ्यर्च्य स्वागतेनाह तं मुनिः ॥  
४१५. चिरस्य खलु काकुत्स्थ पश्यामि त्वामिहागतम् ।  
४१६. श्रुतं तव मयाचेदं विवासनमकारणम् ॥  
४१७. अवकाशो विविक्तोऽयं महानद्योः समागमे ।  
४१८. पुण्यश्च रमणीयश्च वसत्विह भवान् सुखम् ॥  
४१९. एवमुक्तस्तु वचनं भरद्वाजेन राघवः ।  
४२०. प्रत्युवाच शुभं वाक्यं रामः सर्वहिते रतः ॥  
४२१. भगवन्नित आसन्नः पौरजानपदो जनः ।  
४२२. सुदर्शमिह मां प्रेक्ष्य मन्येऽहमिममाश्रमम् ।  
४२३. आगमिष्यति वैदेहीं मां चापि प्रेक्षको जनः ॥  
४२४. अनेन कारणेनाहमिह वासं न रोचये ।  
४२५. एकान्ते पश्य भगवन्नाश्रमस्थानमुत्तमम् ।  
४२६. रमेत यत्र वैदेही सुखार्हा जनकात्मजा ॥  
४२७. तस्य प्रयागे रामस्य तं महर्षिमुपेयुषः ।  
४२८. प्रपन्ना रजनी पुण्या चित्राः कथयतः कथाः ॥  
४२९. रात्र्यां तु तस्यां व्युष्टायां भरद्वाजोऽब्रवीदिदम् ।  
४३०. मधुमूलफलोपेतं चित्रकूटं व्रजेति ह ॥  
४३१. यावता चित्रकूटस्य नरः शृङ्गाण्यवेक्षते ।  
४३२. कल्याणानि समाधत्ते न पापे कुरुते मनः ॥  
४३३. सरित्प्रस्रवणप्रस्थान् दरीकन्दरनिर्दरान् ।  
४३४. चरतः सीतया सार्धं नन्दिष्यति मनस्तव ॥  
४३५. गङ्गायमुनयोः सन्धिमासाद्य मनुजर्षभौ ।  
४३६. कालिन्दीमनुगच्छेतां नदीं पश्चान्मुखाश्रिताम् ॥  
४३७. क्रोशमात्रं ततो गत्वा नीलं द्रक्ष्यथ काननम् ।  
४३८. पलाशबदरीमिश्रं रम्यं वंशैश्च यामुनैः ॥  
४३९. स पन्थाः चित्रकूटस्य गतः सुबहुशो मया ।  
४४०. रम्यो मार्दवयुक्तश्च वनदावैर्विवर्जितः ॥  
४४१. इति पन्थानमावेद्य महर्षिः सन्न्यवर्तत ॥  
४४२. अथासाद्य तु कालिन्दीं शीघ्रस्रोतोवहां नदीम् ।  
४४३. तौ काष्ठसङ्घातमथो चक्रतुः सुमहाप्लवम् ॥  
४४४. तत्र श्रियमिवाचिन्त्यां रामो दाशरथिः प्रियाम् ।  
४४५. ईषत् संलज्जमानां तामध्यारोपयत प्लवम् ॥  
४४६. ततः प्रतेरतुर्यत्तौ वीरौ दशरथात्मजौ ॥  
४४७. ते तीर्णाः प्लवमुत्सृज्य प्रस्थाय यमुनावनात् ।  
४४८. श्यामं न्यग्रोधमासेदुः शीतलं हरितच्छदम् ॥  
४४९. न्यग्रोधं तमुपागम्य वैदेही वाक्यमब्रवीत् ।  
४५०. नमस्तेऽस्तु महावृक्ष पारयेन्मे पतिर्व्रतम् ।  
४५१. इति सीताञ्जलिं कृत्वा पर्यगच्छद् वनस्पतिम् ॥  
४५२. अवलोक्य ततः सीतामायाचन्तीमनिन्दिताम् ।  
४५३. दयितां च विधेयां च रामो लक्ष्मणमब्रवीत् ॥  
४५४. सीतामादाय गच्छ त्वमग्रतो भरताग्रज ।  
४५५. पृष्ठतोऽहं गमिष्यामि सायुधो द्विपदां वर ॥  
४५६. यद्यत् फलं प्रार्थयते पुष्पं वा जनकात्मजा ।  
४५७. तत्तत् प्रदद्या वैदेह्या यत्रास्या रमते मनः ॥  
४५८. एकैकं पादपं गुल्मं लतां वा पुष्पशालिनीम् ।  
४५९. अदृष्टपूर्वां पश्यन्ती रामं पप्रच्छ साबला ॥  
४६०. रमणीयान् बहुविधान् पादपान् कुसुमोत्कटान् ।  
४६१. सीतावचनसंरब्धः आनयामास लक्ष्मणः ॥  
४६२. विहृत्य ते बर्हिणपूगनादिते  
४६३. शुभे वने वानरवारणायुते ।  
४६४. समं नदीवप्रमुपेत्य सम्मतम्  
४६५. निवासमाजग्मुरदीनदर्शनाः ॥  
४६६. अथ रात्र्यां व्यतीतायामवसुप्तमनन्तरम् ।  
४६७. प्रबोधयामास शनैर्लक्ष्मणं रघुनन्दनः ॥  
४६८. सौमित्रे शृणु वन्यानां वल्गु व्याहरतां स्वनम् ।  
४६९. सम्प्रतिष्ठामहे कालः प्रस्थानस्य परन्तप ॥  
४७०. स सुप्तः समये भ्रात्रा लक्ष्मणः प्रतिबोधितः ।  
४७१. जहौ निद्रां च तन्द्रीं च प्रसक्तं च पथि श्रमम् ॥  
४७२. ततस्तौ पादचारेण गच्छन्तौ सह सीतया ।  
४७३. रम्यमासेदतुः शैलं चित्रकूटं मनोरमम् ॥  
४७४. तं तु पर्वतमासाद्य नानापक्षिगणायुतम् ।  
४७५. बहुमूलफलं रम्यं सम्पन्नं सरसोदकम् ।  
४७६. ततोऽब्रवीन्महातेजा लक्ष्मणं लक्ष्मणाग्रजः ॥  
४७७. लक्ष्मणानय दारूणि दृढानि च वराणि च ।  
४७८. कुरुष्वावसथं सौम्य वासे मेऽभिरतं मनः ॥  
४७९. तस्य तद्वचनं श्रुत्वा सौमित्रिर्विविधान् द्रुमान् ।  
४८०. आजहार ततश्चक्रे पर्णशालामरिन्दमः ॥  
४८१. तां निष्ठितां बद्धकटां दृष्ट्वा रामः सुदर्शनाम् ।  
४८२. शुश्रूषमाणमेकाग्रमिदं वचनमब्रवीत् ॥  
४८३. मृगं हत्वानय क्षिप्रं लक्ष्मणेह शुभेक्षण ।  
४८४. कर्त्तव्यं वास्तुशमनं सौमित्रे चिरजीविभिः ॥  
४८५. स लक्ष्मणः कृष्णमृगं हत्वा मेध्यं प्रतापवान् ।  
४८६. अथ चिक्षेप सौमित्रिः समिद्धे जातवेदसि ॥  
४८७. रामः स्नात्वा तु नियतो गुणवान् जप्यकोविदः ।  
४८८. संग्रहेणाकरोत् सर्वान् मन्त्रान् सत्रावसानिकान् ॥  
४८९. इष्ट्वा देवगणान् सर्वान् विवेशावसथं शुचिः ।  
४९०. बभूव च मनोह्लादो रामस्यामिततेजसः ॥  
४९१. अनेकनानामृगपक्षिसंकुले  
४९२. विचित्रपुष्पस्तबकैर्द्रुमैर्युते ।  
४९३. वनोत्तमे व्यालमृगानुनादिते  
४९४. तदा विजह्रुः सुसुखं जितेन्द्रियाः ॥


