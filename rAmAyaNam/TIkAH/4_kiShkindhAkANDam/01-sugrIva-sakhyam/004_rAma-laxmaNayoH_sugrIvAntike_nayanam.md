+++
title = "००४ राम-लक्ष्मणयोः सुग्रीवान्तिके नयनम्"
title_english = "004 Lakshmana s narration to Hanuma"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_4/Kanda_4_KSK-004-RamaLakshmanayoho_Sugreeva_Sameepa_Nayanam_0.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/4_kiShkindhAkANDam/01-sugrIva-sakhyam/004_rAma-laxmaNayoH_sugrIvAntike_nayanam.md">
<details><summary><h3>IITK ...{Loading}...</h3></summary>

Lakshmana speaks to Hanuman the purpose of their arrival at Rishyamuka
-- Hanuman takes Rama and Lakshmana on his shoulders to Sugriva



#### श्लोकः
##### मूलम्
ततः प्रहृष्टौ हनुमान्कृत्यवानिति तद्वचः।  
श्रुत्वा मधुरसम्भाषं  सुग्रीवं मनसा गतः4.4.1॥

##### शब्दार्थः
ततः then, कृत्यवान्  who has done his duty, हनुमान् Hanuman, इति thus, तद्वचः his words, श्रुत्वा having heard, मधुरसम्भाषं च and sweet talk, प्रहृष्टः glad, मनसा at heart, सुग्रीवम् to Sugriva, गतः about

##### आङ्ग्लानुवादः
After listening to the sweet words of Lakshmana, Hanuman, having done what he had to do felt happy and thought of Sugriva.



#### श्लोकः
##### मूलम्
भव्यो राज्यागमस्तस्य सुग्रीवस्य महात्मनः।  
यदयं कृत्यवान्प्राप्तः कृत्यं चैतदुपागतम्4.4.2॥

##### शब्दार्थः
महात्मनः great self, तस्य सुग्रीवस्य that Sugriva's, राज्यागमः acquisition of kingdom, भव्यः is likely to happen, यत् since, कृत्यवान्  one who has done his duty, अयम् this, प्राप्तः got, एतत् this, कृतं च and has work, उपागतम् has come

##### आङ्ग्लानुवादः
The great Sugriva, thinks Hanuman, who had done his duty is likely to acquire his kingdom, because great Rama who would help in the work of Sugriva has also come.'



#### श्लोकः
##### मूलम्
ततः परमसंहृष्टो हनुमान् प्लवगर्षभः।  
प्रत्युवाच ततो वाक्यं रामं वाक्यविशारदः4.4.3॥

##### शब्दार्थः
ततः then, परमसंहृष्टः extremely happy, प्लवगोत्तमः best of monkeys, हनुमान् Hanuman, ततः then,वाक्यविशारदम् learned in converasation, रामम् Rama's, वाक्यम् words, प्रत्युवाच  enquired

##### आङ्ग्लानुवादः
Hanuman, the best of the monkeys, learned in conversation, felt extremely happy and enquired from Ramaः



#### श्लोकः
##### मूलम्
किमिर्थं त्वं वनं घोरं पम्पाकाननमण्डितम्।  
आगतस्सानुजो दुर्गं नानाव्यालमृगायुतम्4.4.4॥

##### शब्दार्थः
सानुजः accompanied by your brother, पम्पाकाननमण्डितम् woods surrounding Pampa, दुर्गम् inaccessible, नानाव्यालमृगायुतम् full of different kinds of serpents and wild animals, घोरम् dreadful, वनम् forest, किमर्थम् why, आगतः came here?

##### आङ्ग्लानुवादः
'Why have you come with your brother to this dreadful, inaccessible forest surrounding Pampa, full of different varieties of serpents and wild animals?'



#### श्लोकः
##### मूलम्
तस्य तद्वचनं श्रुत्वा लक्ष्मणो रामचोदितः।  
आचचक्षे महात्मानं रामं दशरथात्मजम्4.4.5॥

##### शब्दार्थः
लक्ष्मणः Lakshmana, तस्य his, तत् those, वचनम् words, श्रुत्वा having heard, रामचोदितः urged by Rama, महात्मानम् great soul, दशरथात्मजम् son of Dasaratha, रामम् Rama, आचचक्षे narrated

##### आङ्ग्लानुवादः
Having listened to Hanuman, and urged by Rama, Lakshmana told him about the great Rama, son of Dasaratha.



#### श्लोकः
##### मूलम्
राजा दशरथो नाम द्युतिमान्धर्मवत्सलः।  
चातुर्वर्ण्यं स्वधर्मेण नित्यमेवाभ्यपालयत्4.4.6॥

##### शब्दार्थः
द्युतिमान् brilliant, धर्मवत्सलः lover of dharma, चातुर्वर्ण्यम् four classes, नित्यमेव always, स्वधर्मेण  his duty, अभ्यपालयत् ruled, दशरथो नाम named Dasaratha, राजा king

##### आङ्ग्लानुवादः




#### श्लोकः
##### मूलम्
न द्वेष्टा विद्यते तस्य न च स द्वेष्टि कञ्चन।  
स च सर्वेषु भूतेषु पितामह इवापरः4.4.7॥  
अग्निष्टोमादिभिर्यज्ञैरिष्टवानाप्तदक्षिणैः।

##### शब्दार्थः
तस्य his, द्वेष्टा enemy, न विद्यते never existed, सः he, कञ्चन any one indeed, न द्वेष्टि not hated, सः he, सर्वेषु at all, भूतेषु beings, अपरः another, पितामहः इव like the father, आप्तदक्षिणैः with generous gifts, अग्निष्टोमादिभिः with fire sacrifices and others, यज्ञैः with yajnas, इष्टवान् performed.

##### आङ्ग्लानुवादः
'He never hated any one nor did any one ever hate him. To all his subjects, he was like another father, the Creator Brahma. And he was generous in giving gifts while performing yajnas (rituals with fire) like Agnistoma.



#### श्लोकः
##### मूलम्
तस्यायं पूर्वजः पुत्रो रामो नाम जनैः श्रुतः॥4.4.8॥  
शरण्यस्सर्वभूतानां पितुर्निर्देशपारगः।

##### शब्दार्थः
अयम् this is, तस्य his, पूर्वजः elder, पुत्रः son, रामो नाम by name Rama, जनैः by people, श्रुतः popular, सर्वभूतानाम् at all beings, शरण्यः protector, पितुः father's, निर्देशपारगः one who  never fails to follow instructions.

##### आङ्ग्लानुवादः
'Here is his eldest son, popularly known as Rama. He is the protector of all beings and never failed his father's instructions.



#### श्लोकः
##### मूलम्
वीरो दशरथस्यायं पुत्राणां गुणवत्तमः॥4.4.9॥  
राजलक्षणसम्पन्नस्सम्युक्तो राजसम्पदा।  
राज्याद्भ्रष्टो वने वस्तुं मया सार्धमिहागतः4.4.10॥

##### शब्दार्थः
दशरथस्य Dasaratha's, पुत्राणाम् among sons, वीरः warrior, गुणवत्तमः most virtuous, राजलक्षणसंयुक्तः endowed with royal traits, राज्यसम्पदा with royal wealth, संयुक्तः he is  
endowed with, अयम् this one, राज्यात् from kingdom, भ्रष्टः is sent away, वने in the forest, वस्तुम् to reside, मया सार्धम् along with me, इह here, आगतः has come

##### आङ्ग्लानुवादः




#### श्लोकः
##### मूलम्
भार्यया च महातेजास्सीतयाऽनुगतो वशी।  
दिनक्षये महातेजाः प्रभयेव दिवाकरः4.4.11॥

##### शब्दार्थः
महातेजाः glorious one, वशी selfcontrolled, दिनक्षये at the end of the day, दिवाकरः Sun, प्रभयेव with radiance, भार्यया  with wife, सीतया with Sita, अनुगतः followed

##### आङ्ग्लानुवादः
'This glorious Rama was followed by his wife, Sita, like the rays of the effulgent Sun follow him to the end of the day.



#### श्लोकः
##### मूलम्
अहमस्यावरो भ्राता गुणैर्दास्यमुपागतः।  
कृतज्ञस्य बहुज्ञस्य लक्ष्मणो नाम नामतः4.4.12॥

##### शब्दार्थः
अहम् I am, कृतज्ञस्य of the grateful man, बहुज्ञस्य of a wellversed man, अस्य his, गुणैः by virtues, दास्यम् servitude, उपागतः has accepted, अवरः younger, भ्राता brother, नामतः  name, लक्ष्मणो नाम called Lakshmana

##### आङ्ग्लानुवादः
'I am his younger brother, called Lakshmana. I have accepted the service of this learned, virtuous and grateful man.



#### श्लोकः
##### मूलम्
सुखार्हस्य महार्हस्य सर्वभूतहितात्मनः।  
ऐश्वर्येण च हीनस्य वनवासाश्रितस्य च4.4.13॥  
रक्षसाऽपहृता भार्या रहिते कामरूपिणा।  
तच्च न ज्ञायते रक्षः पत्नी येनास्य सा हृता4.4.14॥

##### शब्दार्थः
सुखार्हस्य  deserved comforts, महार्हस्य worthy  of reverence, सर्वभूतहितात्मनः wellwisher of all beings, ऐश्वर्येण by wealth, विहीनस्य deprived, वनवासे dwelling in the forest, रतस्य of a man engaged, भार्या wife, रहिते when we were not present2 2सा she, कामरूपिणा who can assume any form at will, रक्षसा by a demon, अपहृता kidnapped, येन वा or by whomsoever,  अस्य his, भार्या wife, हृता has been stolen, तत् that, रक्षः rakshasa, न ज्ञायते is not known

##### आङ्ग्लानुवादः
'This man who should have lived in comfort and in reverence, one who was worthy of all the wellwishers lost his wealth and was banished into the forest. He is now deprived of his wife kidnapped by an unknown demon who could assume any form at will.



#### श्लोकः
##### मूलम्
दनुर्नाम दितेः पुत्रश्शापाद्राक्षसतां गतः।  
आख्यातस्तेन सुग्रीवस्समर्थो वानरर्षभः4.4.15॥

##### शब्दार्थः
दितेः Diti's, पुत्रः a son, शापात् by curse, राक्षसताम् as a demon, गतः became, दनुः नाम called Danu, तेन by him, वानरर्षभः the bull among monkeys, सुग्रीवः Sugriva, समर्थः capable, आख्यातः had said

##### आङ्ग्लानुवादः
'Diti's son called Danu who had been cursed to live the life of a demon had said that Sugriva, the best among monkeys, would be able to locate her.



#### श्लोकः
##### मूलम्
स ज्ञास्यति महावीर्यस्तव भार्यापहारिणम्।  
एवमुक्त्वा दनुस्स्वर्गं भ्राजमानो गतस्सुखम्4.4.16॥

##### शब्दार्थः
महावीर्यः valiant one, सः he, तव your, भार्यापहारिणम्  who has stolen your wife, ज्ञास्यति will know, दनुः Danu, एवम् in that way, उक्त्वा having said, भ्राजमानः glowing away, स्वर्गम् heaven, सुखम् happily, गतः went

##### आङ्ग्लानुवादः
'That Valiant Sugriva can spot the demon who has abducted your wife', said Danu and disappeared happily into heaven shining in brilliance.



#### श्लोकः
##### मूलम्
एतत्ते सर्वमाख्यातं यथा तथ्येन पृच्छतः।  
अहं चैव हि रामश्च सुग्रीवं शरणं गतौ4.4.17॥

##### शब्दार्थः
पृच्छतः since you asked, ते you, एतत् that, सर्वम् every event, यथा तथ्येन  in fact, आख्यातम् said, अहं चैव and I also, रामश्च Rama too, सुग्रीवम् Sugriva's, शरणम् refuge, गतौ both arrived

##### आङ्ग्लानुवादः
'I have given a factual account of everything, since you asked me. Now Rama and I have arrived seeking Sugriva's shelter.



#### श्लोकः
##### मूलम्
एष दत्त्वा च वित्तानि प्राप्य चानुत्तमं यशः।  
लोकनाथः पुरा भूत्वा सुग्रीवं नाथमिच्छति4.4.18॥

##### शब्दार्थः
एषः this person, वित्तानि wealth, दत्त्वा च and gifting , अनुत्तमम् excellence ,यशः fame, प्राप्य च having obtained, पुरा earlier, लोकनाथः lord of the world, सुग्रीवम् Sugriva, नाथम् king, इच्छति wishes

##### आङ्ग्लानुवादः
'Having earned supreme fame through his munificence in the past, this lord of the world now craves Sugriva's indulgence.



#### श्लोकः
##### मूलम्
पिता यस्य पुरा ह्यासीच्छरण्यो धर्मवत्सलः।  
तस्य पुत्रश्शरण्यश्च सुग्रीवं शरणं गतः4.4.19॥

##### शब्दार्थः
पुरा earlier, यस्य whose, धर्मवत्सलः lover of dharma, पिता father, शरण्यः refuge to others, आसीत् he was, शरण्यश्च refuge of, तस्य his, पुत्रः son, सुग्रीवम् to Sugriva, शरणं गतः seeks protection

##### आङ्ग्लानुवादः
'One whose father was once a protector of dharma, a refuge to all now seeks Sugriva's shelter.



#### श्लोकः
##### मूलम्
सर्वलोकस्य धर्मात्मा शरण्यश्शरणं पुरा।  
गुरुर्मे राघवस्सोऽयं सुग्रीवं शरणं गतः4.4.20॥

##### शब्दार्थः
धर्मात्मा righteous, शरण्यः  protector, पुरा earlier, सर्वलोकस्य for the whole world, to all (his) people शरणम् protector, गुरुः respectable, सः he, अयम् this person, राघवः Rama, सुग्रीवम् Sugriva's, शरणं गतः sought protection

##### आङ्ग्लानुवादः
'This righteous Rama who used to lend in the past protection to the whole world and, indeed, a refuge to all, venerable sir, now seeks Sugriva's shelter.



#### श्लोकः
##### मूलम्
यस्य प्रसादे सततं प्रसीदेयुरिमाः प्रजाः।  
स रामो वानरेन्द्रस्य प्रसादमभिकाङ्क्षते। 4.4.21॥

##### शब्दार्थः
यस्य whose, प्रसादे grace, इमाः these, प्रजाः people, सततम् always, प्रसीदेयुः they will be pleased, सः रामः that Rama, वानरेन्द्रस्य chief of monkeys', प्रसादम् favour, अभिकाङ्क्षते is desiring

##### आङ्ग्लानुवादः
'This Rama for whose grace the subjects were ever bobolden to him now seeks the favour of the Chief of monkeys.



#### श्लोकः
##### मूलम्
येन सर्वगुणोपेताः पृथिव्यां सर्वपार्थिवाः।  
मानितास्सततं राज्ञा सदा दशरथेन वै4.4.22  
तस्यायं पूर्वजः पुत्रस्त्रिषु लोकेषु विश्रुतः।  
सुग्रीवं वानरेन्द्रं तु रामश्शरणमागतः4.4.23॥

##### शब्दार्थः
राज्ञा by the king, येन by whom, दशरथेन by Dasaratha, पृथिव्याम् on this earth, सर्वगुणोपेताः endowed with all virtues, सर्वपार्थिवाः all kings, सदा always, सततम् ever, मानिताः honoured, तस्य his, पूर्वजः eldest, पुत्रः son, त्रिषु लोकेषु in the three worlds, विश्रुतः very famous, अयं रामः such Rama,  वानरेन्द्रम् lord of monkeys, सुग्रीवम् Sugriva, शरणमागतः sought refuge

##### आङ्ग्लानुवादः
'Famous in all the three worlds, this Rama, who was the firshborn of Dasaratha, endowed with all virtues and ever respected by all the kings of this earth, now seeks shelter of Sugriva, Chief of monkeys.



#### श्लोकः
##### मूलम्
शोकाभिभूते रामे तु शोकार्ते शरणं गते।  
कर्तुमर्हति सुग्रीवः प्रसादं हरियूधपः4.4.24॥

##### शब्दार्थः
हरियूधपः lord of monkeys, शोकाभिभूते one who is overcome by grief, शोकार्ते one who is pained  by sorrow, शरणं गते when he sought refuge, रामे to Rama, सुग्रीवः Sugriva, प्रसादम्  favour कर्तुम् to render, अर्हति deserves

##### आङ्ग्लानुवादः
'Sugriva, lord of monkeys, ought to help Rama who tormented by, and overwhelmed with, grief seeks his favour.'



#### श्लोकः
##### मूलम्
एवं ब्रुवाणं सौमित्रिं करुणं साश्रुलोचनम्।  
हनुमान्प्रत्युवाचेदं वाक्यं वाक्यविशारदः4.4.25॥

##### शब्दार्थः
करुणम् piteously, साश्रुलोचनम् eyes filled with tears, एवम् that way, ब्रुवाणम् while speaking, सौमित्रिम् to Saumithri, वाक्यविशारदः an erudite speaker, हनुमान् Hanuman, इदम् these, वाक्यम् words, प्रत्युवाच replied back

##### आङ्ग्लानुवादः
To Saumitri who was speaking thus in a piteous tone, his eyes filled with tears the eloquent Hanuman repliedः



#### श्लोकः
##### मूलम्
ईदृशा बुद्धिसम्पन्ना जितक्रोधा जितेन्द्रियाः।  
द्रष्टव्या वानरेन्द्रेण दिष्ट्या दर्शनमागताः4.4.26॥

##### शब्दार्थः
बुद्धिसम्पन्नाः highly intelligent, जितक्रोधाः who have conquered anger, जितेन्द्रियाः who have 2 2conquered senses, दिष्ट्या luckily, दर्शनम् to see, आगताः came here, ईदृशाः such men, वानरेन्द्रेण by king of vanaras, द्रष्टव्या deserve to be approached

##### आङ्ग्लानुवादः
'It is a matter of great fortune that you who have intelligence, control over your senses and conquered anger have come to see the lord of monkeys who needs instead, to approach you.



#### श्लोकः
##### मूलम्
स हि राज्यात्परिभ्रष्टः कृतवैरश्च वालिना।  
हृतदारो वने त्यक्तो भ्रात्रा विनिकृतो भृशम्4.4.27॥

##### शब्दार्थः
वालिना by Vali, कृतवैरः developed enmity, भ्रात्रा by his brother, हृतदारः deprived of his wife, भृशम् strongly, विनिकृतः is offended, राज्यात् from the kingdom, विभ्रष्टः thrown out, सः he, त्यक्तः is abandoned, वने in the forest

##### आङ्ग्लानुवादः
'(In fact) seriously offended by his brother Vali who treated him like his enemy and expelled him from the kingdom. He is now abandoned in the forest, his wife hijacked.



#### श्लोकः
##### मूलम्
करिष्यति स साहाय्यं युवयोर्भास्करात्मजः।  
सुग्रीवस्सह चास्माभिस् सीतायाः परिमार्गणे4.4.28॥

##### शब्दार्थः
भास्करात्मजः son of the Sungod, सुग्रीवः Sugriva, अस्माभिः सह along with us, सीतायाः Sita's, परिमार्गणे in search of, युवयोः for both of you, साहाय्यम् help, करिष्यति he will do

##### आङ्ग्लानुवादः
'Sugriva, son of the Sungod, along with us will extend all help to you, in your search for Sita.'



#### श्लोकः
##### मूलम्
इत्येवमुक्त्वा हनुमान् श्लक्ष्णं मधुरया गिरा।  
बभाषे सोऽभिगच्छेम सुग्रीवमिति राघवम्4.4.29॥

##### शब्दार्थः
हनुमान् Hanuman, मधुरया sweetly, गिरा with words, इत्येवम् like that, श्लक्ष्णम् gently, उक्त्वा having said, साधु well done, सुग्रीवम् to Sugriva, अभिगच्छेम we will go, इति thus, राघवम् Raghava, बभाषे spoke

##### आङ्ग्लानुवादः
Hanuman, having spoken with sweet, gentle words said to the Raghavas, 'We will now go to Sugriva'.



#### श्लोकः
##### मूलम्
एवं ब्रुवाणं धर्मात्मा हनुमन्तं स लक्ष्मणः।  
प्रतिपूज्य यथान्यायमिदं प्रोवाच राघवम्4.4.30॥

##### शब्दार्थः
धर्मात्मा righteous, सः लक्ष्मणः that Lakshmana, एवम् in that way, ब्रुवाणम् as he spoke, हनुमन्तम् to Hanuman, यथान्यायम् as per tradition, प्रतिपूज्य  offered salutation, राघवम् Raghava, इदम् this, प्रोवाच spoke

##### आङ्ग्लानुवादः
Having offered reverential salutations to Hanuman as per tradition, righteous Lakshmana now spoke to Ramaः



#### श्लोकः
##### मूलम्
कपिः कथयते हृष्टो यथाऽयं मारुतात्मजः।  
कृत्यवांत्सोऽपि सम्प्राप्तः कृतकृत्योऽसि राघव4.4.31॥

##### शब्दार्थः
राघव Rama, मारुतात्मजः son of the windgod, अयं कपिः this monkey, हृष्टः a pleased one, यथा as, कथयते he is telling, सोऽपि he also, कृत्यवान् a person of action, सम्प्राप्तः has come, कृतकृत्यः  accomplished, असि you are

##### आङ्ग्लानुवादः
'O Raghava this monkey, son of the Windgod appears pleased as evident from his words. As he is a man of action, take your work as accomplished now.



#### श्लोकः
##### मूलम्
प्रसन्नमुखवर्णश्च व्यक्तं हृष्टश्च भाषते।  
नानृतं वक्ष्यते वीरो हनुमान्मारुतात्मजः4.4.32॥

##### शब्दार्थः
व्यक्तम् it is evident, प्रसन्नमुखवर्णश्च he has a cheerful face, हृष्टश्च he is pleased, भाषते  words, मारुतात्मजः son of the windgod, हनुमान् Hanuman, अनृतम् lie, न वक्ष्यते will not tell

##### आङ्ग्लानुवादः
'It is evident from his words  and from his cheerful face that Hanuman is pleased. (I know that) this heroic son of the Windgod will never tell a lie'.



#### श्लोकः
##### मूलम्
ततस्स तु महाप्राज्ञो हनुमान्मारुतात्मजः।  
जगामादाय तौ वीरौ हरिराजाय राघवौ4.4.33॥

##### शब्दार्थः
ततः then, महाप्राज्ञः very wise, मारुतात्मजः son of the windgod, सः हनुमान् that Hanuman, वीरौ   warrior heroes, तौ राघवौ both Raghavas, हरिराजाय to the king of monkeys, आदाय  
led them, जगाम went

##### आङ्ग्लानुवादः
Hanuman, son of the Windgod, endowed with great wisdom carried both the Raghava warriors to the king of monkeys.



#### श्लोकः
##### मूलम्
भिक्षुरूपं परित्यज्य वानरं रूपमास्थितः।  
पृष्ठमारोप्य तौ वीरौ जगाम कपिकुञ्जरः4.4.34॥

##### शब्दार्थः
कपिकुञ्जरः elephantlike monkey, भिक्षुरूपम् form of a mendicant, परित्यज्य  gave up, वानरम् monkeys, रूपम् form, आस्थितः assumed, तौ both, वीरौ heroes, पृष्ठम् on the back, आरोप्य lifted, जगाम proceeded.

##### आङ्ग्लानुवादः
Hanuman, who was an elephant among monkeys, gave up the guise of a mendicant, and assuming the form of the monkeys, lifted both the heroes  on to his back and proceeded.



#### श्लोकः
##### मूलम्
स तु विपुलयशाः कपिप्रवीरः  
पवनसुतः कृतकृत्यवत्प्रहृष्टः।  
गिरिवरमुरुविक्रमः प्रयात  
स्स शुभमतिस्सह रामलक्ष्मणाभ्याम्4.4.35॥

##### शब्दार्थः
विपुलयशाः highly renowned, कपिप्रवीरः most heroic monkey, सः पवनसुतः son of the windgod, कृतकृत्यवत् having done his duty, प्रहृष्टः gladly, शुभमतिः with auspicious feeling, उरुविक्रमः renowned for his valiance, सः he, रामलक्ष्मणाभ्यां सह with Rama and Lakshmana, गिरिवरम् to the great mountain, प्रयातः departed.

##### आङ्ग्लानुवादः
The son of the Windgod, the most valiant, the supremely heroic monkey and the one welladmired, having performed his task, felt immensely happy.And with an auspicious feeling, departed for the great mountain (Rishyamuka) along with Rama and Lakshmana.  

#### समाप्तिः
 श्रीमद्रामायणे वाल्मीकीय आदिकाव्ये किष्किंधाकाण्डे चतुर्थस्सर्गः॥  
Thus ends the fourth sarga of Kishkindakanda of the Holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/4_kiShkindhAkANDam/01-sugrIva-sakhyam/004_rAma-laxmaNayoH_sugrIvAntike_nayanam.md">
<details><summary><h3>भूषणम् ...{Loading}...</h3></summary>



ततः प्रहृष्टो हनुमान् कृत्यवानिति तद्वचः ।  

श्रुत्वा मधुरसम्भाषं सुग्रीवं मनसा गतः  ॥  ४।४।१  ॥   

अथाचार्यमुखेन चेतनालाभश्चतुर्थे तत इत्यादि । मधुरसम्भाषं मधुरभाषणं
तद्वचः श्रुत्वा  

कृत्यवान् कार्यवान् रामः इति हेतोः प्रहृष्टः सन् सुग्रीवं मनसा गतः ।
"तमेव चावां मार्गाव" इति वचनभावतया रामस्य कृत्यवत्त्वज्ञानम्  ॥  ४।४।१
 ॥   

  

भव्यो राज्यागमस्तस्य सुग्रीवस्य महात्मनः ।  

यदयं कृत्यवान् प्राप्तः कृत्यं चैतदुपागतम्  ॥  ४।४।२  ॥   

मनसा गत इत्येतद्दर्शयति भव्य इति । यद्यस्मादयं कृत्यवान् प्राप्तः
तस्मात् महात्मनः महाभाग्यस्य तस्य सुग्रीवस्य राज्यागमः भव्यः भावी । एतत्
कृत्यं राज्यागमनरूपकार्यम् उपागतं समीपे आगतं, निष्पन्नप्रायमित्यर्थः  ॥ 
४।४।२  ॥   

  

ततः परमसंहृष्टो हमुमान् प्लवगर्षभः ।  

प्रत्युवाच ततो वाक्यं रामं वाक्यविशारदः  ॥  ४।४।३  ॥   

अस्मिन् श्लोके प्लवगर्षभ इत्यत्र गकारो गायत्र्याः दशमाक्षरम् ।
नवसहस्रश्लोका गताः  ॥  ४।४।३  ॥   

  

किमर्थं त्वं वनं घोरं पम्पाकाननमण्डितम् ।  

आगतः सानुजौ दुर्गं नानाव्यालमृगायुतम्  ॥  ४।४।४  ॥   

किमर्थमिति । पम्पाकाननेन पम्पोपवनेन मण्डितं वनं दण्डकारण्यम् ।
दण्डकारण्येप्येतत्प्रदेशं किमर्थमागत इति भावः  ॥  ४।४।४  ॥   

  

तस्य तद्वचनं श्रुत्वा लक्ष्मणो रामचोदितः ।  

आचचक्षे महात्मानं रामं दशरथात्मजम्  ॥  ४।४।५  ॥   

राजा दशरथो नाम द्युतिमान् दर्मवत्सलः ।  

चातुर्वर्ण्यं स्वधर्मेण नित्यमेवाभ्यपालयत्  ॥  ४।४।६  ॥   

तस्येति । महात्मत्वेन दशरथात्मजत्वेन चाचचक्ष इत्यर्थः  ॥  ४।४।५,६  ॥   

  

न द्वेष्टा विद्यते तस्य न च स द्वेष्टि कञ्चन ।  

स च सर्वेषु भूतेषु पितामह इवापरः ।  

अग्निष्टोमादिभिर्यज्ञैरिष्टवानाप्तदक्षिणैः  ॥  ४।४।७  ॥   

तस्यायं पूर्वजः पुत्रो रामो नाम जनैः श्रुतः ।  

शरण्यः सर्वभूतानां पितुर्निर्देषपारगः  ॥  ४।४।८  ॥   

न द्वेष्टेति । सर्वेषु भूतेषु मध्ये पितामह इव श्रेष्ठ इत्यर्थः  ॥ 
४।४।७,८  ॥   

  

वीरो दशरथस्यायं पुत्राणां गुणवत्तमः ।  

राजलक्षणसम्पन्नः संयुक्तो राजसम्पदा  ॥  ४।४।९  ॥   

पुत्राणां पुत्राणां मध्ये  ॥  ४।४।९  ॥   

  

राज्याद्भ्रष्टो वने वस्तुं मया सार्धमिहागतः ।  

भार्यया च महातेजाः सीतया ऽनुगतो वशी  ॥  ४।४।१०  ॥   

दिनक्षये महातेजाः प्रभयेव दिवाकरः  ॥  ४।४।११  ॥   

राज्यादित्यादि । भार्यायेति । ऐश्वर्यभ्रंशदशायामप्यनुवर्तनद्योतनाय
दिनक्षय इत्युक्तम्  ॥  ४।४।१०,११  ॥   

  

अहमस्यावरो भ्राता गुणैर्दास्यमुपागतः ।  

कृतज्ञस्य बहुज्ञस्य लक्ष्मणो नाम नामतः  ॥  ४।४।१२  ॥   

अहमिति । भवानस्य क इत्याकाङ्क्षायामाह अस्यावरो भ्राता एतदभिप्रायेण
भ्रातास्मि । अहं तु गुणैर्दास्यमुपागतः गुणवशीकृतहृदयः सन् तस्य दासो
ऽस्मि । यद्यपि परवानस्मीत्यादौ स्वरूपप्रयुक्तदास्यमुक्तं तथापि
योग्यताप्रकर्षात् गुणोत्तम्भितं तद्दास्यमिति तदविरोधो द्रष्टव्यः ।
उपेत्यनेन सर्वदेशसर्वकालसर्वावस्थोचितसर्वविधकैङ्कर्यं प्राप्त इत्युच्यते
। इदमपि कैङ्कर्यं तन्मुखोल्लासार्थम्, न तु मदर्थमित्याह कृतज्ञस्य
बहुज्ञस्येति । अल्पमिति कृतं बहुतया जानत इत्यर्थः । इदमपि कैङ्कर्यं
सहजमित्याशयेनाह नाम्ना लक्ष्मणो नामेति । स्वनामतः कैङ्कर्यलक्ष्मीसम्पन्न
इति प्रसिद्धः  ॥  ४।४।१२  ॥   

  

सुखार्हस्य महार्हस्य सर्वभूतहितात्मनः ।  

ऐश्वर्येण च हीनस्य वनवासाश्रितस्य च  ॥  ४।४।१३  ॥   

सुखेत्यादिश्लोकद्वयमेकान्वयम् । यद्वा प्रथमश्लोकस्य पूर्वेणान्वयः ।
सहजत्वमुपपादयति सुखेति । महार्हस्य ऐश्वर्यसम्पन्नस्य वनवासश्रितस्य
दुःकितस्येत्यर्थः । तथा च समृद्धिदशायामसमृद्धिदशायां च दास्योक्त्या
सहजत्वमुपपादितम् । सहजमेव कैङ्कर्यम् । गुणास्तु तद्वर्धका इति भावः  ॥ 
४।४।१३  ॥   

  

रक्षसा ऽपहृता भार्या रहिते कामरूपिणा ।  

तञ्च न ज्ञायते रक्षः पत्नी येनास्य सा हृता  ॥  ४।४।१४  ॥   

रक्षसेति । रहिते आवाभ्यां रहितदेशे  ॥  ४।४।१४  ॥   

  

दनुर्नाम दितेः पुत्रः शापाद्राक्षसतां गतः ।  

आख्यातस्तेन सुग्रीवः समर्थो वानमर्षभः  ॥  ४।४।१५  ॥   

दनुरिति । दनुः दनुवंशजः दितेः पुत्रः पुत्रप्रायः तेन सुग्रीवः समर्थ
इत्याख्यातः  ॥  ४।४।१५  ॥   

  

स ज्ञास्यति महावीर्यस्तव भार्यापहारिणम् ।  

एवमुक्त्वा दनुः स्वर्गं भ्राजमानो गतः सुखम्  ॥  ४।४।१६  ॥   

स इति । स्पष्टम्  ॥  ४।४।१६  ॥   

  

एतत्ते सर्वमाख्यातं याथातथ्येन पृच्छतः  ॥  ४।४।१७  ॥   

एतदिति । ते तुभ्यं याथातथ्येनाख्यातम्  ॥  ४।४।१७  ॥   

  

अहं चैव हि रामश्च सुग्रीवं शरणं गतौ  ॥  ४।४।१८  ॥   

अहमित्यर्धम्  ॥  ४।४।१८  ॥   

  

एष दत्त्वा च वित्तानि प्राप्य चानुत्तमं यशः ।  

लोकनाथः पुरा भूत्वा सुग्रीवं नाथमिच्छति  ॥  ४।४।१९  ॥   

परत्वसौशील्ये दर्शयति एष इति । त्रैलोक्यनाथत्वमेव सुग्रीवनाथत्वेच्छायां
हेतुः । परत्वं विना सौशील्यस्यागुणत्वात् । इच्छति लप्स्यते न वा
स्वयमभिलषति । अपर्यनुर्योज्या हि स्वतन्त्रा इति भावः । चकारेण लब्धा
चेत्युच्यते । अनुत्तमं परत्वापेक्षया ऽवतारप्रयुक्तातिशयवत् । लोकनाथः
सर्वलोकैर्याच्यमानः सर्वस्वामी च । "नाधृ नाथृ याच्ञोपतापैश्वर्याशीष्षु"
धातुः  ॥  ४।४।१९  ॥   

  

पिता यस्य पुरा ह्यासीच्छरण्यो धर्मवत्सलः ।  

तस्य पुत्रः शरण्यश्च सुग्रीवं शरणं गतः  ॥  ४।४।२०  ॥   

तदेव सौशील्यं प्रकारान्तरेणाह पितेति । शरण्यः प्राप्यः । शरणं रक्षकम्  ॥ 
४।४।२०  ॥   

  

सर्वलोकस्य धर्मात्मा शरण्यः शरणं पुरा ।  

गुरुर्मे राघवः सो ऽयं सुग्रीवं शरणं गतः  ॥  ४।४।२१  ॥   

शरण्य इत्युक्तं विशेषयति सर्वलोकस्येति । गुरुः अग्रजः  ॥  ४।४।२१  ॥   

  

यस्य प्रसादे सततं प्रसीदेयुरिमाः प्रजाः ।  

स रामो वानरेन्दस्य प्रसादमभिकाङ्क्षते  ॥  ४।४।२२  ॥   

यस्य प्रसाद इति । इमाः प्रजाः सततं प्रसीदेयुः
तत्प्रसादलब्धसकलपुरुषार्थतया सर्वदा प्रसन्निचित्ता भवेयुः ।
वानरेन्द्रस्य स्वप्रसाद्यप्रजैकदेशक्षुद्रतरजनस्य प्रसादमभिकाङ्क्षते
स्वतन्त्रेच्छस्य नियन्तुमशक्यत्वादिति भावः  ॥  ४।४।२२  ॥   

  

येन सर्वगुणोपेताः पृथिव्यां सर्वपार्थिवाः ।  

मानिताः सततं राज्ञा सदा दशरथेन वै  ॥  ४।४।२३  ॥   

तस्यायं पूर्वजः पुत्रस्त्रिषु लोकेषु विश्रुतः ।  

सुग्रीवं वानरेन्द्रं तु रामः शरणमागतः  ॥  ४।४।२४  ॥   

येनेत्यादिश्लोकद्वयमेकान्वयम् । येन सततं सर्वगुणोपेताः सर्वोपचारोपेता
यथा भवन्ति तथा सदा मानिताः । वानरेन्द्रं वनमात्रप्रसिद्धशाखामृगमिति
सौशील्यातिशयध्वनिः  ॥  ४।४।२३,२४  ॥   

  

शोकाभिभूते रामे तु शोकार्तं शरणं गते ।  

कर्तुमर्हति सुग्रीवः प्रसादं हरियूथपः  ॥  ४।४।२५  ॥   

शोकेनाभिभूते शोकपरतन्त्रे । शोकार्ते शोकपीडिते । कर्मपरतन्त्रं शोकाकुलं
स्वजनमालोक्य स्वयं शोकाकुलस्यचार्यमुखं विनोभयशोकानुद्धारादिति भावः  ॥ 
४।४।२५  ॥   

  

एवं ब्रुवाणं सौमित्रिं करुणं साश्रुलोचनम् ।  

हनुमान् प्रत्युवाचेदं वाक्यं वाक्यविशारदः  ॥  ४।४।२६  ॥   

एवमिति । साश्रुलोचनमिति रामदुःखदर्शनाद्दुःखितत्वमुच्यते  ॥  ४।४।२६  ॥   

  

ईदृशा बुद्धिसम्पन्ना जितक्रोधा जितेन्द्रियाः ।  

द्रष्टव्या वानरेन्द्रेण दिष्ट्या दर्शनमागताः  ॥  ४।४।२७  ॥   

द्रष्टव्याः अन्वेषितव्याः  ॥  ४।४।२७  ॥   

  

स हि राज्यात्परिभ्रष्टः कृतवैरश्च वालिना ।  

हृतदारो वने त्यक्तो भ्रात्रा विनिकृतो भृशम्  ॥  ४।४।२८  ॥   

विनिकृतः वञ्चितः  ॥  ४।४।२८  ॥   

  

करिष्यति स साहाय्यं युवयोर्भास्करात्मजः ।  

सुग्रीवः सह चास्माभिः सीतायाः परिमार्गणे  ॥  ४।४।२९  ॥   

करिष्यतीति । परिमार्गणे साहाय्यं करिष्यति ततः परं भवतोरग्रे का
शत्रुवार्तेति भावः  ॥  ४।४।२९  ॥   

  

इत्येवमुक्त्वा हनुमान् श्लक्ष्णं मधुरया गिरा ।  

बभाषे सो ऽभिगच्छेम सुग्रीवमिति राघवम्  ॥  ४।४।३०  ॥   

इतीति । बभाषे पुनरपीति शेषः  ॥  ४।४।३०  ॥   

  

एवं ब्रुवाणं धर्मात्मा हनुमन्तं स लक्ष्मणः ।  

प्रतिपूज्य यथान्यायमिदं प्रोवाच राघवम्  ॥  ४।४।३१  ॥   

यथान्यायं दूतानुरूपम्  ॥  ४।४।३१  ॥   

  

कपिः कथयते हृष्टो यथा ऽयं मारुतात्मजः ।  

कृत्यवान् सो ऽपि सम्प्राप्तः कृतकृत्यो ऽसि राघव  ॥  ४।४।३२  ॥   

कपिरिति । अयं हृष्टः सन् यथा यथार्थं कथयते यथार्थकथने हृष्टत्वं हेतुः ।
सीतापरिमार्गणं करिष्यतीति यथार्थमेव । सो ऽपि सुग्रीवः कृत्यवान् प्राप्तः
जातः तस्मात् कृतकृत्यो ऽसि  ॥  ४।४।३२  ॥   

  

प्रसन्नमुखवर्णश्च व्यक्तं हृष्टश्च भाषते ।  

नानृतं वक्ष्यते वीरो हनुमान् मारुतात्मजः  ॥  ४।४।३३  ॥   

हृष्टपदसूचितं विवृणोति प्रसन्नेति । वक्ष्यते वक्ष्यति । अनृतं न
वदेदित्यर्थः  ॥  ४।४।३३  ॥   

  

ततः स तु महाप्राज्ञो हनुमान्मारुतात्मजः ।  

जगामादाय तौ वीरौ हरिराजाय राघवौ  ॥  ४।४।३४  ॥   

हरिराजाय वानरराजाय  ॥  ४।४।३४  ॥   

  

भिक्षुरूपं परित्यज्य वानरं रूपमास्थितः ।  

पृष्ठमारोप्य तौ वीरौ जगाम कपिकुञ्जरः  ॥  ४।४।३५  ॥   

उक्तं विवृणोति भिक्ष्विति  ॥  ४।४।३५  ॥   

  

स तु विपुलयशाः कपिप्रवीरः पवनसुतः कृतकृत्यवत्प्रहृष्टः ।  

गिरिवरमुरुविक्रमः प्रयातः सुशुभमतिः सह रामलक्ष्मणाभ्याम्  ॥  ४।४।३६  ॥   

इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे
चतुर्थः सर्गः  ॥  ४  ॥   

विपुलयशाः सर्वदेववरप्रसादेन विशालकीर्तिः कपिप्रवीरः सुग्रीवमपि नियन्तुं
समर्थः । अनेन भगवल्लाभ आचार्याधीन इत्युक्तम्  ॥  ४।४।३६  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने चतुर्थः सर्गः  ॥  ४  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/4_kiShkindhAkANDam/01-sugrIva-sakhyam/004_rAma-laxmaNayoH_sugrIvAntike_nayanam.md">
<details><summary><h3>शिरोमणी ...{Loading}...</h3></summary>



लक्ष्मणवचनश्रवणानन्तरकालिकं हनुमद्वृत्तान्तमाह-- तत इत्यादिभिः ।
मधुरभावं सचिवो ऽयं कपीन्द्रस्य सुग्रीवस्य महात्मन इत्यादिरामोक्त्या
तन्मधुरस्वभावबोधकं कृत्यवान् । तमेव काङ्क्षमाण इति लक्ष्मणोक्त्या रामः
किंचित्कृत्याकाङ्क्ष इति बोधकं च तत् रामलक्ष्मणवचः श्रुत्वा प्रहृष्टो
हनुमान् सुग्रीवं सुग्रीवकार्यसिद्धिं मनसा गतः निश्चितवान्  ॥  ४।४।१  ॥   

  

तन्निश्चयमेवाह भाव्य इति । अयं रामः यत् यस्मात् कृत्यवान् प्रयोजनापेक्षः
सन् प्राप्तः कृत्यं तत्प्रयोजनं च एतदुपागतम् एतं सुग्रीवमुपागतं
सुग्रीवसाध्यत्वेन निश्चितमित्यर्थः, तस्माद्धेतोः सुग्रीवराज्यागमो भाव्यः
अवश्यं भविष्यतीत्यर्थः  ॥  ४।४।२  ॥   

  

तत इति । ततः सुग्रीवराज्यप्राप्तनिश्चयाद्धेतोः परमसंहृष्टो हनूमान्
ततस्तं रामं प्रत्युवाच  ॥  ४।४।३  ॥   

  

तत्प्रतिवचनाकारमाह किमर्थमिति । पम्पाकाननमण्डितं पम्पावनेन शोभितं
नानाव्यालमृगायुतम् अत एव दुर्गं मनुष्यैर्दुर्गमं घोरं वनं सानुजस्त्वं
किमर्थमागतः  ॥  ४।४।४  ॥   

  

तस्येति । तस्य हनुमतः तद्वचनं श्रुत्वा रामचोदितः लक्ष्मणः महात्मानं
दशरथात्मजं रामम् आचचक्षे कथयामास  ॥  ४।४।५  ॥   

  

तत्कथनाकारमाह राजेति । दशरथो नाम राजा स्वधर्मेण राजनीत्या चातुर्वर्ण्यं
नित्यमभ्यपालयत्  ॥  ४।४।६  ॥   

  

नेति । स दशरथः कंचन न द्वेष्टि अत एव तस्य दशरथस्य द्वेष्टा न विद्यते अत
एव सः सर्वभूतेषु अपरः पितामह इव अभवदिति शेषः  ॥  ४।४।७  ॥   

  

अग्नीति । आप्तदक्षिणैः परिपूर्णदक्षिणाविशिष्टैः अग्निष्टोमादिभिः यज्ञैः
इष्टवान् दशरथ इति शेषः । तस्य दशरथस्य पूर्वजः ज्येष्ठः पुत्रः जनैः
श्रुतः विख्यातः रामो नामायम्  ॥  ४।४।८  ॥   

  

शरण्य इति । सर्वभूतानां शरण्यः शरणेहितः पुत्राणां मध्ये गुणवत्तरः
राजलक्षणसंयुक्तः राज्यसंपदा संयुक्तः दशरथस्य ज्येष्ठः पुत्रः
पितुर्निर्देशपारगः निर्देशपाराय आज्ञापितसमाप्तये गच्छति सः अत एव
राज्याद्भ्रष्टस्त्यक्तराज्यः दिनक्षये प्रभया दिवाकर इव सीतया भार्यया
ऽनुगतो ऽयं रामः वने वस्तुं मया सार्धमिहागतः । श्लोकत्रयमेकान्वयि  ॥ 
४।४।९११  ॥   

  

अहमिति । कृतज्ञस्य बहुज्ञस्य अस्य रामस्य
गुणैर्विलक्षणवात्सल्यादिभिर्दास्यमुपागतः प्राप्तः लक्ष्मणो नाम अवरो
भ्राता ऽहम्  ॥  ४।४।१२  ॥   

सुखार्हस्येति । सुखार्हस्य सकलसुखयोग्यस्य महार्हस्य महेन
सर्वपूज्यब्रह्मादित्रयेण अर्हस्य पूज्यस्य अत एव सर्वभूतहितात्मनः
सर्वभूतहितः आत्मा यस्य तस्य वनवासे रतस्य अत एव ऐश्वर्येण विहीनस्य
विहीनत्वेन प्रतीयमानस्य अस्य रामस्य भार्या रहिते आवाभ्यां शून्यसमये
कामरूपिणा रक्षसा अपहृता येनापहृता तद्रक्षश्च न ज्ञायते ।
श्लोकद्वयमेकान्वयि  ॥  ४।४।१३,१४  ॥   

  

दनुरिति । दनुर्नाम दितेः पुत्रः शापात् हेतोः राक्षसतां गतः प्राप्तः
मार्गे आवाभ्यां सङ्गत इति शेषः, तेन राक्षसेन समर्थः सुग्रीवः आख्यातः
कथितः  ॥  ४।४।१५  ॥   

  

तत्कथनप्रकारमाह स इति । महावीर्यः स सुग्रीवः तव भार्यापहारिणं ज्ञास्यति
एवमुक्त्वा भ्राजमानो दनुः तत्पुत्रः सुखं यथा भवति तथा स्वर्गं गतः अत एव
अहं रामश्च शरणम् आश्रयभूतं रक्षाकाङ्क्षिणं वा सुग्रीवं गतौ प्राप्तौ,
पृच्छतः ते तवाग्रे एतत्सर्वं याथातथ्येन आख्यातं कथितम् ।
श्लोकद्वयमेकान्वयि  ॥  ४।४।१६,१७  ॥   

  

रामे रक्षणसामर्थ्यमस्तीति सुग्रीवविश्वासं द्रढयितुं रामगुणान्पुनः
पुनर्वर्णयन्नाह एष इत्यादिभिः । पूर्वमयोध्यायामिति शेषः, वित्तानि
दत्त्वा याचकेभ्यो यथेच्छं समर्प्य अनुत्तमं सर्वोत्कृष्टं यशः प्राप्य
नाथं रक्षाकामं सुग्रीवमिच्छति रक्षकत्वेन प्राप्तुं वाञ्छतीत्यर्थः  ॥ 
४।४।१८  ॥   

  

सीतेति । यस्य स्नुषा पुत्रवधूः सीता आसीत् तस्य शरण्यस्य पुत्रः शरण्यः
शरणहितः धर्मवत्सलः धर्मविषयकवात्सल्यवान् रामः शरणं रक्षाकामं सुग्रीवं
गतः  ॥  ४।४।१९  ॥   

  

सर्वेति । सर्वलोकस्य शरण्यः शरणहितः शरणं रक्षकश्च मे गुरू राघवः शरणं
रक्षाकामं सुग्रीवं गतः प्राप्तः  ॥  ४।४।२०  ॥   

  

यस्येति । यस्य रामस्य प्रसादे इमाः प्रजाः सततं प्रसीदेयुः स रामः
वानरेन्द्रस्य सुग्रीवस्य प्रसादं प्रसन्नतामभिकाङ्क्षते  ॥  ४।४।२१  ॥   

  

येनेति । येन दशरथेन पृथिव्यां सर्वपार्थिवा मानितः स्वसेवकत्वेन सत्कृताः
तस्य पूर्वजः पुत्रः अयं रामः शरणं रक्षाकामं सुग्रीवम् आगतः । एतेन
सुग्रीवेप्सितसिद्धिरवश्यं भवितेति सूचितं तेन तस्य भाग्यातिशयः सूचितः ।
श्लोकद्वयमेकान्वयि  ॥  ४।४।२२,२३  ॥   

  

शोकेति । शोकाभिभूते शोकपराभवकारिणि इदानीं शोकार्ते शोकपीडितत्वेन
प्रतीयमाने रामे शरणं रक्षाकामं सुग्रीवं गते प्राप्ते सति सुग्रीवः यूथपैः
सह प्रसादं स्वप्रसन्नतां कर्तुमर्हति । एतेन इतःप्रभृति सुग्रीवे भयं न
प्राप्स्यतीति सूचितम्  ॥  ४।४।२४  ॥   

  

एवमिति । एवं ब्रुवाणं साश्रुपातनम् अश्रुपातनसहितं करुणं दयावन्तं
सौमित्रिं हनूमान् प्रत्युवाच  ॥  ४।४।२५  ॥   

  

तद्वचनाकारमाह ईदृशेति । ईदृशाः भवत्सदृशाः बुद्धिसंपन्नाः
दर्शनमस्मद्दृष्टिपथं प्राप्ताः दिष्ट्या अतिभाग्योदयमेतत् अत एव
वानरेन्द्रेण सुग्रीवेण द्रष्टव्याः समीपतो ऽवलोकयितव्याः । एतेन तत्र
भवद्भ्यां गन्तव्यमिति सूचितम्  ॥  ४।४।२६  ॥   

  

तत्र गमने भवतो ऽपि प्रयोजनं सेत्स्यनीत्याह-- स इति द्वाभ्याम् । स
सुग्रीवः वालिना कृतवैरः अत एव विनिकृतः निःसारितः अत एव राज्याद्विभ्रष्टः
अत एव हृतदारः अत एव त्रस्तः सन् वने वसतीति शेषः, अतः अस्माभिः सह
भास्करात्मजः स सुग्रीवः सीतायाः परिमार्गणे अन्वेषणे साहाय्यं करिष्यति ।
श्लोकद्वयमेकान्वयि  ॥  ४।४।२७,२८  ॥   

  

इतीति । मधुरया गिरा इत्येवमुक्त्वा साधु यथा भवति तथा सुग्रीवं गच्छावः
इति श्लक्ष्णं वचः हनुमान्राघवं बभाषे  ॥  ४।४।२९  ॥   

  

एवमिति । धर्मात्मा लक्ष्मणः एवं ब्रुवन्तं हनुमन्तं यथान्यायं प्रतिपूज्य
सत्कृत्य राघवं राममिदं प्रोवाच  ॥  ४।४।३०  ॥   

  

तद्वचनाकारमाह कपिरिति । मारुतात्मजो ऽयं कपिः हृष्टः सन् यथा यथावत्कथयते
तदाकारमाह सुग्रीवो ऽपि कृत्यवान् त्वत्तः स्वप्रयोजनसिद्ध्यभिलाषी अतः
संप्राप्तः इहागतस्त्वं कृतकृत्यः सिद्धस्वप्रयोजनो ऽसि । एतेन
नष्टाश्वदग्धरथन्यायेन द्वयोः सख्यमेव द्वयोः कार्यसाधकं भवितेति ध्वनितम्
 ॥  ४।४।३१  ॥   

  

प्रसन्नेति । हृष्टः अत एव प्रसन्नमुखवर्णः मारुतात्मजो हनुमान् व्यक्तं
स्पष्टं भाषते अनृतं च न वक्ष्यते वक्ति  ॥  ४।४।३२  ॥   

  

हनुमद्व़ृत्तान्तमाह तत इति । मारुतात्मजो हनुमान् वीरौ तौ राघवौ आदाय  

हरिराजाय सुग्रीवाय जगाम । "गत्यर्थानां" इति कर्मणि चतुर्थी  ॥  ४।४।३३
 ॥   

  

गमनाकारमाह भिक्षुरूपमिति । कपिकुञ्जरः कपिश्रेष्ठो हनुमान् भिक्षुरूपं
परित्यज्य वानरं रूपमास्थितः स्वीकारवान् सन् वीरौ रामलक्ष्मणौ
पृष्ठमारोप्य जगाम  ॥  ४।४।३४  ॥   

  

स इति । विपुलयशाः बहुयशोविशिष्टः कृतकृत्यवत्सुग्रीवो रामश्च कृतकृत्य इति
वक्ता उरुविक्रमः पवनसुतः गिरिवरमृष्यमूकं रामलक्ष्मणाम्यां सह प्रयातः  ॥ 
४।४।३५  ॥   

  

इति श्रीमद्वाल्मीकीयरामायणव्याख्याने रामायणशिरोमणौ किष्किन्धाकाण्डे
चतुर्थः सर्गः  ॥  ४।४  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/4_kiShkindhAkANDam/01-sugrIva-sakhyam/004_rAma-laxmaNayoH_sugrIvAntike_nayanam.md">
<details><summary><h3>तिलकम् ...{Loading}...</h3></summary>



तद्वचः "सचिवो ऽयं कपीन्द्रस्य सुग्रीवस्य महात्मनः । तमेव काङ्क्षमाणस्य
ममान्तिकमुपागतः  ॥ " इति रामवचः "महात्मनः" इति सोपचारप्रयोगतः
सुग्रीवविषये मधुरभावं सौम्यभावं श्रुत्वा "तमेव काङ्क्षमाणः" इत्यनेन
सुग्रीवे रामः किञ्चित्कृत्यवानिति विज्ञाय प्रहृष्टः सुग्रीवं
सुग्रीवाभिमतसिद्धिं मनसा गतो दृष्टवान्  ॥   

४।४।१  ॥   

तदेव विवृणोति भाव्य इति । अवश्यंभावीत्यर्थः । यदयं महापुरुषः कृत्यवान्,
प्रयोजनसापेक्षः प्राप्तः एतत्कृत्यं चोपागतं सुग्रीवं प्राप्तमित्यर्थः  ॥ 
४।४।२  ॥   

  

एवं सुहृदयत्वमवगत्य स्वस्वाम्युक्तं पृच्छति तत इति  ॥  ४।४।३  ॥   

  

पम्पाकाननेन मण्डितमूलंकृतं घोरमन्यदिति शेषः  ॥  ४।४।४  ॥   

  

रामचोदितः इङ्गितेनेति शेषः । आचचक्षे बोधितवान्  ॥  ४।४।५,६  ॥   

  

पितामह इव पालकत्वेनेत्यर्थः  ॥  ४।४।७,८  ॥   

  

निर्देशो नियोगस्तत्पारगः । तस्य समाप्तकल्पत्वादेवमुक्तम्  ॥  ४।४।९  ॥   

  

संयुक्तः संयुज्यमानः । भ्रष्टः किञ्चिन्निमित्तवशात्  ॥  ४।४।१०,११  ॥   

  

अवरः कनीयान् दास्यमुपागतः अस्येति शेषः  ॥  ४।४।१२,१३  ॥   

  

रहिते आवाभ्यां रहिते काले न ज्ञायते विशिष्येति शेषः  ॥  ४।४।१४  ॥   

  

दनुः कबन्धः "स ज्ञास्यति" इत्याख्यातः  ॥  ४।४।१५  ॥   

  

स्वर्गं गन्तुं दिवमाकाशं गत उत्पतितः  ॥  ४।४।१६,१७  ॥   

  

नाथं रक्षकमिच्छति दैवगत्येति शेषः  ॥  ४।४।१८  ॥   

  

यः शरण्यो धर्मवत्सलश्चासीदित्यर्थः  ॥  ४।४।१९२१  ॥   

  

सर्वगुणोपेताः मूर्धाभिषिक्ता इति यावत् । सदा प्रतिदिनम् सततमनुक्षणम्  ॥ 
४।४।२२,२३  ॥   

  

शोकाभिभूते शोकाविष्टे । शोकार्ते शोकपीडिते  ॥  ४।४।२४  ॥   

  

साश्रुपातनमस्माकमप्यन्यशरणापेक्षेत्यश्रुपातनसहितम्  ॥  ४।४।२५  ॥   

  

द्रष्टव्या द्रष्टुं योग्याः  ॥  ४।४।२६  ॥   

  

स हीत्यनेन तस्यापि सहायापेक्षत्वं दर्शितम्  ॥  ४।४।२७  ॥   

  

यदेवम्, अतः परिमार्गणे साहाय्यं करिष्यतीत्यन्वयः  ॥  ४।४।२८३०  ॥   

  

सो ऽपि त्वया कृत्यवानिति यथा कथयते तथा जाने । एनं देशं संप्राप्तस्त्वं
कृतकृत्यो ऽसीत्यर्थः  ॥  ४।४।३१  ॥   

  

उक्तं समर्थयते-- प्रसन्नेति । मुखवर्णो मुखशोभा  ॥  ४।४।३२,३३  ॥   

  

वानरं वानरस्येदम् । आर्षो ऽण्  ॥  ४।४।३४  ॥   

  

उक्तं सङ्गृह्णाति-- स त्विति । कृतकृत्यवत्तदर्हम् । गिरिवरं ऋष्यमूकम्  ॥ 
४।४।३५  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
किष्किन्धाकाण्डे चतुर्थः सर्गः  ॥  ४।४  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/4_kiShkindhAkANDam/01-sugrIva-sakhyam/004_rAma-laxmaNayoH_sugrIvAntike_nayanam.md">
<details><summary><h3>द्राविडपाठः ...{Loading}...</h3></summary>



  
ततः प्रहृष्टो हनुमान् कृत्यवानिति तद्वचः।  
श्रुत्वा मधुरसम्भाषं सुग्रीवं मनसा गतः ॥ 4.4.1 ॥   
भव्यो राज्यागमस्तस्य सुग्रीवस्य महात्मनः।  
यदयं कृत्यवान् प्राप्तः कृत्यं चैतदुपागतम् ॥ 4.4.2 ॥   
ततः परमसंहृष्टो हमुमान् प्लवगर्षभः।  
प्रत्युवाच ततो वाक्यं रामं वाक्यविशारदः ॥ 4.4.3 ॥   
किमर्थं त्वं वनं घोरं पम्पाकाननमण्डितम्।  
आगतः सानुजौ दुर्गं नानाव्यालमृगायुतम् ॥ 4.4.4 ॥   
तस्य तद्वचनं श्रुत्वा लक्ष्मणो रामचोदितः।  
आचचक्षे महात्मानं रामं दशरथात्मजम् ॥ 4.4.5 ॥   
राजा दशरथो नाम द्युतिमान् दर्मवत्सलः।  
चातुर्वर्ण्यं स्वधर्मेण नित्यमेवाभ्यपालयत् ॥ 4.4.6 ॥   
स च सर्वेषु भूतेषु पितामह इवापरः।  
अग्निष्टोमादिभिर्यज्ञैरिष्टवानाप्तदक्षिणैः ॥ 4.4.7 ॥   
तस्यायं पूर्वजः पुत्रो रामो नाम जनैः श्रुतः।  
शरण्यः सर्वभूतानां पितुर्निर्देषपारगः ॥ 4.4.8 ॥   
वीरो दशरथस्यायं पुत्राणां गुणवत्तमः।  
राजलक्षणसम्पन्नः संयुक्तो राजसम्पदा ॥ 4.4.9 ॥   
राज्याद्भ्रष्टो वने वस्तुं मया सार्धमिहागतः।  
भार्यया च महातेजाः सीतयाऽनुगतो वशी ॥ 4.4.10 ॥   
दिनक्षये महातेजाः प्रभयेव दिवाकरः ॥ 4.4.11 ॥   
अहमस्यावरो भ्राता गुणैर्दास्यमुपागतः।  
कृतज्ञस्य बहुज्ञस्य लक्ष्मणो नाम नामतः ॥ 4.4.12 ॥   
सुखार्हस्य महार्हस्य सर्वभूतहितात्मनः।  
ऐश्वर्येण च हीनस्य वनवासाश्रितस्य च ॥ 4.4.13 ॥   
रक्षसाऽपहृता भार्या रहिते कामरूपिणा।  
तञ्च न ज्ञायते रक्षः पत्नी येनास्य सा हृता ॥ 4.4.14 ॥   
दनुर्नाम दितेः पुत्रः शापाद्राक्षसतां गतः।  
आख्यातस्तेन सुग्रीवः समर्थो वानमर्षभः ॥ 4.4.15 ॥   
स ज्ञास्यति महावीर्यस्तव भार्यापहारिणम्।  
एवमुक्त्वा दनुः स्वर्गं भ्राजमानो गतः सुखम् ॥ 4.4.16 ॥   
एतत्ते सर्वमाख्यातं याथातथ्येन पृच्छतः ॥ 4.4.17 ॥   
अहं चैव हि रामश्च सुग्रीवं शरणं गतौ ॥ 4.4.18 ॥   
एष दत्त्वा च वित्तानि प्राप्य चानुत्तमं यशः।  
लोकनाथः पुरा भूत्वा सुग्रीवं नाथमिच्छति ॥ 4.4.19 ॥   
पिता यस्य पुरा ह्यासीच्छरण्यो धर्मवत्सलः।  
तस्य पुत्रः शरण्यश्च सुग्रीवं शरणं गतः ॥ 4.4.20 ॥   
सर्वलोकस्य धर्मात्मा शरण्यः शरणं पुरा।  
गुरुर्मे राघवः सोऽयं सुग्रीवं शरणं गतः ॥ 4.4.21 ॥   
यस्य प्रसादे सततं प्रसीदेयुरिमाः प्रजाः।  
स रामो वानरेन्दस्य प्रसादमभिकाङ्क्षते ॥ 4.4.22 ॥   
येन सर्वगुणोपेताः पृथिव्यां सर्वपार्थिवाः।  
मानिताः सततं राज्ञा सदा दशरथेन वै ॥ 4.4.23 ॥   
तस्यायं पूर्वजः पुत्रस्त्रिषु लोकेषु विश्रुतः।  
सुग्रीवं वानरेन्द्रं तु रामः शरणमागतः ॥ 4.4.24 ॥   
शोकाभिभूते रामे तु शोकार्तं शरणं गते।  
कर्तुमर्हति सुग्रीवः प्रसादं हरियूथपः ॥ 4.4.25 ॥   
एवं ब्रुवाणं सौमित्रिं करुणं साश्रुलोचनम्।  
हनुमान् प्रत्युवाचेदं वाक्यं वाक्यविशारदः ॥ 4.4.26 ॥   
ईदृशा बुद्धिसम्पन्ना जितक्रोधा जितेन्द्रियाः।  
द्रष्टव्या वानरेन्द्रेण दिष्ट्या दर्शनमागताः ॥ 4.4.27 ॥   
स हि राज्यात्परिभ्रष्टः कृतवैरश्च वालिना।  
हृतदारो वने त्यक्तो भ्रात्रा विनिकृतो भृशम् ॥ 4.4.28 ॥   
करिष्यति स साहाय्यं युवयोर्भास्करात्मजः।  
सुग्रीवः सह चास्माभिः सीतायाः परिमार्गणे ॥ 4.4.29 ॥   
इत्येवमुक्त्वा हनुमान् श्लक्ष्णं मधुरया गिरा।  
बभाषे सोऽभिगच्छेम सुग्रीवमिति राघवम् ॥ 4.4.30 ॥   
एवं ब्रुवाणं धर्मात्मा हनुमन्तं स लक्ष्मणः।  
प्रतिपूज्य यथान्यायमिदं प्रोवाच राघवम् ॥ 4.4.31 ॥   
कपिः कथयते हृष्टो यथाऽयं मारुतात्मजः।  
कृत्यवान् सोऽपि सम्प्राप्तः कृतकृत्योऽसि राघव ॥ 4.4.32 ॥   
प्रसन्नमुखवर्णश्च व्यक्तं हृष्टश्च भाषते।  
नानृतं वक्ष्यते वीरो हनुमान् मारुतात्मजः ॥ 4.4.33 ॥   
ततः स तु महाप्राज्ञो हनुमान्मारुतात्मजः।  
जगामादाय तौ वीरौ हरिराजाय राघवौ ॥ 4.4.34 ॥   
भिक्षुरूपं परित्यज्य वानरं रूपमास्थितः।  
पृष्ठमारोप्य तौ वीरौ जगाम कपिकुञ्जरः ॥ 4.4.35 ॥   
स तु विपुलयशाः कपिप्रवीरः पवनसुतः कृतकृत्यवत्प्रहृष्टः।  
गिरिवरमुरुविक्रमः प्रयातः सुशुभमतिः सह रामलक्ष्मणाभ्याम् ॥ 4.4.36 ॥   

</details>
</div>
