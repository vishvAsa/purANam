---
title: ०१३

---
नग्निरुवाच  
भारतं सम्प्रवक्षयामि कृष्णमाहात्म्यलक्षणम्।  
भूभारमहरद्विष्णुनिमित्तीकृत्य पाण्डवान् ॥ १ ॥  
  
विष्णुनाभ्यब्जजो ब्रह्मा ब्रह्मापुत्रोऽत्रिरत्रितः।  
सोमः सोमाद् बुधस्तस्मादैल आसीत् पुरूरवाः ॥ २ ॥  
  
तस्मादायुस्ततो राजा नहुषोऽतो ययातिकः।  
ततः पुरुस्तस्य वंशे भरतोऽथ नृपः कुरुः ॥ ३ ॥  
  
तद्वंशे शान्तनुस्तस्माद्भीष्मो गङ्गासुतोऽनुजौ।  
चित्राङ्गदौ विचित्रश्च सत्यवत्याञ्च शान्तनोः ॥ ४ ॥  
  
स्वर्गं गते शान्तनौ च भीष्मो भार्य्याविवर्ज्जितः।  
अपालयत् भ्रातृराज्यं बालश्चि त्राङ्गदो हतः ॥ ५ ॥  
  
चित्राङ्गदेन द्वे कन्ये काशिराजस्य चाम्बिका।  
अम्बालिका च भीष्मेण आनीते विजितारिणा ॥ ६ ॥  
  
भार्ये विचित्रवीर्यस्य यक्ष्मणा स दिवङ्गतः।  
सत्यवत्या ह्यनुमतादम्बिकायां नृपोभवत् ॥ ७ ॥  
  
धृतराष्ट्रोऽम्बालिकायां पाण्डुश्च व्यासतः सुतः।  
गान्धार्य्यां धृतराष्ट्राच्च दुर्योन्धनमुखं शतम् ॥ ८ ॥  
  
शतश्रृङ्गाश्रमपदे भार्यायोगाद् यतो मृतिः।  
ऋषिशापात्ततो धर्म्मात् कुन्त्यां पाण्डोर्युधिष्ठिरः ॥ ९ ॥  
  
वाताद्भीमोऽर्जुनः शक्रान्माद्र्यामश्विकुमारतः।  
नकुलः सहदेवश्च पाण्डुर्म्माद्रीयुतो मृतः ॥ १० ॥  
  
कर्णः कुन्त्यां हि कन्यायां जातो दुर्योधनाश्रितः।  
कुरुपाण्डवयोर्वैरन्दैवयोगाद् बभूव ह ॥ ११ ॥  
  
दुर्योधनौ जतुगृहे पाण्डवानदहत् कुधीः।  
दग्धागाराद्विनिष्क्रान्ता मातृषष्ठास्तु पाण्डवाः ॥ १२ ॥  
  
ततस्तु एकचक्रायां ब्राह्मणस्य निवेशने।  
मुनिवेषाः स्थिताः सर्वे निहत्य वकराक्षसम् ॥ १३ ॥  
  
ययुः पाञ्चालविषयं द्रौपद्यास्ते स्वयम्वरे।  
सम्प्राप्ता बाहुवेधेन द्रौपदी पञ्चपाण्डवैः ॥ १४ ॥  
  
अर्द्धराज्यं ततः प्राप्ता ज्ञाता दुर्योधनादिभिः।  
गाण्डीवञ्च धनुर्दिव्यं पावकाद्रथमुत्तमम् ॥ १५ ॥  
  
सारथिञ्चार्जुनः सङ्खये कृष्णमक्षय्यशायकान्।  
ब्रह्मास्त्रार्दिस्तथा द्रोणात्सर्वे शस्त्रविशारदाः ॥ १६ ॥  
  
कृष्णेन सोऽर्जुनो वह्निं खाण्डवे समतर्पयत्।  
इन्द्रवृष्टिं वारयंश्च शरवर्षेण पाण्डवः ॥ १७ ॥  
  
जिता दिशः पाण्डवैश्च राज्यञ्चक्रे युधिष्ठिरः।  
बहुस्वर्णं राजसूयं च सेहै तं सुयोधनः ॥ १८ ॥  
  
भ्रात्रा दुः शासनेनोक्तः कर्णेन प्राप्तभूतिना।  
द्युतकार्ये शकुनिना द्यूतेन स युधिष्ठिरम् ॥ १९ ॥  
  
अजयत्तस्य राज्यञ्च सभास्थो माययाहसत्।  
अष्टाशीतिसहस्त्राणि भोजयन् पूर्ववद् द्विजान् ॥ २० ॥  
  
वने द्वादशवर्षाणि प्रतिज्ञातानि सोऽनयत्।  
अष्टाशीतिसहस्त्राणि भोजयन् पूर्ववद् द्विजान् ॥ २१ ॥  
  
सधौम्यो द्रौपदीषष्ठस्ततः प्रायाद्विराटकम्।  
कङ्को द्विजो ह्यविज्ञातो राजा भीमोथ सूपकृत् ॥ २२ ॥  
  
बृहन्नलार्जुनो भार्या सैरिन्ध्री यमजौ तथा।  
अन्यनाम्ना भीमसेनः कीचकञ्चाबधीन्निशि ॥ २३ ॥  
  
द्रौपदीं हर्त्तुकामं तमर्जुनश्चाजयत् कुरून्।  
कुर्वतो गोग्रहादींश्च तैर्ज्ञाताः पाण्डवा अथ ॥ २४ ॥  
  
सुभद्रा कृष्णभगिनी अर्जुनात्समजीजनत्।  
अभिमन्युन्ददौ तस्मै विराटश्चोत्तरां सुताम् ॥ २५ ॥  
  
सप्ताक्षौहिणीश आसीद्धर्म्मराजो रणाय सः।  
कृष्णो दूतोब्रवीद् गत्वा दुर्योधनममर्षणम् ॥ २६ ॥  
  
एकादशक्षौहिणीशं नृपं दुर्योधनं तदा।  
युधिष्ठिरायार्द्धराज्यं देहि ग्रामांश्च पञ्च वा ॥ २७ ॥  
  
युध्यस्व वा वचः श्रुत्वा कृष्णमाह सुयोधनः।  
भूसूच्यग्रं न दास्यामि योत्स्ये सङ्‌ग्रहणोद्यतः ॥ २८ ॥  
  
विश्वरूपन्दर्शयित्वा अधृष्यं विदुरार्च्चितः ।  
प्रागाद्युधिष्ठिरं प्राह योधयैनं सुयोधनम् ॥ २९ ॥  
  
इत्यादिमहापुराणे आग्नेये आदिपर्वादिवर्णनं नाम त्रयोदशोऽध्यायः ॥