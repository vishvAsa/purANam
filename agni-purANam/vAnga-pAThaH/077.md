---
title: ०७७

---
ईश्वर उवाच  
कपिलापूजनं वक्ष्ये एबिर्म्मन्त्रैर्यजेच्च गाम्।  
ओं कपिले नन्दे नमः ओं कपिले भद्रिके नमः ॥ १ ॥  
  
ओं कपिले सुशीले नमः कपिले सुरभिप्रभे।  
ओं कपिले सुमनसे नमः ओं भुक्तिमुक्तिप्रदे नमः ॥ २ ॥  
  
सौरभेयि जगन्‌मातर्देवानाममृतप्रदे।  
गृहाण वरदे ग्रासमीपसितार्थञ्च देहि मे ॥ ३ ॥  
  
वन्दिताऽसि वसिष्ठेन विश्वामित्रेण धीमता।  
कपिले हर मे पापं यन्तया दुष्कृतं कृतम् ॥ ४ ॥  
  
गावो ममाग्रतो नित्यं गावः पृष्ठत एव च।  
गावो मे हृदये चापि गवां मध्ये वसाम्यहम् ॥ ५ ॥  
  
दत्तं गुह्णन्तु मे ग्रासं जप्त्वा स्यां निर्म्मलः शिवः।  
प्रार्च्य विद्यापुस्तकानि गुरुपादौ नमेन्नरः ॥ ६ ॥  
  
यजेत् स्नात्वा तु मध्याह्ने अष्टपुष्पिकया शिवम्।  
पीठमूर्त्तिशिवाङ्गानां पूजा स्यादष्टपुषिपिका ॥ ७ ॥  
  
मध्याह्ने भोजनागारे सुलिप्ते पाकमानयेत्।  
ततो मृत्युञ्जयेनैव वौषडन्तेन सप्तधा ॥ ८ ॥  
  
जप्तैः सदर्भशङ्खस्थैः सिञ्चेत्तं वारिविन्दुभिः।  
सर्वपाकाग्रमुद्धत्य शिवाय विनिवेदयेत् ॥ ९ ॥  
  
अथार्द्धं चुल्लिकाहोमे विधानायोपकल्पयेत् ।  
विशोध्य विधिना चुल्लीं तद्वह्निं पूरकाहुतिम् ॥ १० ॥  
  
हुत्वा नाभ्यग्निना चैकं ततो रेचकवायुना।  
वह्निवीजं समादाय कादिस्थानगतिक्रमात् ॥ ११ ॥  
  
शिवाग्निस्त्वमिति ध्यात्वा चुल्लिकाग्नौ निवेशयेत्।  
ओं हां अग्नये नमो वै हां सोमाय वै नमः ॥ १२ ॥  
  
सूर्य्याय बृहस्पतये प्रजानां पतये नमः।  
सर्वेभ्यश्चैव देवेभ्यः सर्वविश्वेभ्य एव च ॥ १३ ॥  
  
हामग्नये स्विष्टिकृते पूर्वादावर्च्चयेदिमान्।  
स्वाहान्तामाहुतिं दत्वा क्षमयित्वा विसर्जयेत् ॥ १४ ॥  
  
चुल्ल्या दक्षिणबाहौ च यजेद्धर्माय वै नमः।  
वामबाहावधर्म्माय काञ्जिकादिकभाण्डके ॥ १५ ॥  
  
रसपरिवर्त्तमानाय वरुणाय जलाग्नये ।  
विघ्नराजो गृहद्वारे पेषण्यां सुभगो नमः ॥ १६ ॥  
  
ओं रौद्रिके नमो गिरिके नमस्चोलूखले यजेत्।  
बलप्रियायायुधाय नमस्ते मुषले यजेत् ॥ ७ ॥  
  
सम्मार्ज्जन्यां देवतोक्ते कामाय शयनीयके।  
मध्यस्तम्भे च स्कन्दाय दत्वा वास्तुबलिं ततः ॥ ८ ॥  
  
भुञ्जीत पात्रे सौवर्णे पद्मिन्यादिदलादिके।  
आचार्य्यः साधकः पुत्र समयी मौनमास्थितः ॥ ९ ॥  
  
वटाश्वत्थार्क्कवाताविसर्ज्ज भल्लातकांस्त्यजेत्।  
अपोसानं पुरादाय प्राणाद्यैः प्रणवान्वितैः ॥ २० ॥  
  
खाहान्तेनाहुतीः पञ्च दत्वादीप्योदरानलं।  
नागः कूर्म्मोऽथ कृकरो देवदत्तो धनञ्जयः ॥ २१ ॥  
  
एतेभ्य उपवायुभ्यः स्वाहापोशानवारिणा।  
भक्तादिकं निवेद्याय पिवेच्छेषोदकं नरः ॥ २२ ॥  
  
अमृतोपस्तरणमसि प्राणाहुतीस्ततो ददेत्।  
प्रणाय स्वाहाऽपानाय समानाय ततस्तथा ॥ २३ ॥  
  
उदानाय च व्यानाय भुक्त्वा चुल्लकमाचरेत्।  
अमृतापिधानमसीति शरीरेऽन्नादिवायवः ॥२४ ॥  
  
इत्यादिमहापुराणे आग्नेये वास्तुपूजाकथनं नाम सप्तसप्ततितमोऽध्यायः ॥