---
title: ०७५ शकुनिमन्त्रणम्

---
अध्यायः 075

शकुनिना दुर्योधनम्प्रति पाण्डवानां पौरुषेणाजय्यत्वकथनपूर्वकं द्यूतेन जेष्यामीति समाश्वासनादिकम् ॥ 1 ॥

शकुनिरुवाच ॥	001  
दुर्योधन न तेऽमर्षः कार्यः प्रति युधिष्ठिरम् ।	001a  
भागधेयानि हि स्वानि पाण्डवा भुञ्जते सदा ॥	001c  
विधानं विविधाकारं परं तेषां विधानतः ।	002a  
अनेकैरभ्युपायैश्च त्वया न शकिताः पुरा ॥	002c  
आरब्धा हि महाराज पुनःपुनररिन्दम ।	003a  
विमुक्ताश्च नरव्याघ्रा भागधेयपुरस्कृताः ।	003c  
\'उत्साहवन्तः पुरुषा नावसीदन्ति कर्मसु\' ॥	003e  
तैर्लब्धा द्रौपदी भार्या द्रुपदश्च सुतैः सह ।	004a  
सहायाः पृथिवीपाला वासुदेवश्च वीर्यवान् ॥	004c  
लब्धश्चानभिभूतार्थैः पित्र्योंशः पृथिवीपते ।	005a  
विवृद्धस्तेजसा तेषां तत्र का परिदेवना ॥	005c  
धनञ्जयेन गाण्डीवमक्षय्यौ च महेषुधी ।	006a  
लब्धान्यस्त्राणि दिव्यानि तोषयित्वा हुताशनम् ॥	006c  
तेन कार्मुकमुख्येन बाहुवीर्येण चात्मनः ।	007a  
कृता वशे महीपालास्तत्र का परिदेवना ॥	007c  
अग्निदाहान्मयं चापि मोक्षयित्वा स दानवम् ।	008a  
सभां तां कारयामास सव्यसाची परन्तपः ॥	008c  
तेन चैव मयेनोक्ताः किङ्करा नाम राक्षसाः ।	009a  
वहन्ति तां सभां भीमास्तत्र का परिदेवना ॥	009c  
यच्चासहायतां राजन्नुक्तवानसि भारत ।	010a  
तन्मिथ्या भ्रातरो हीमे तव सर्वे वशानुगाः ॥	010c  
द्रोणस्तव महेष्वासः सह पुत्रेण वीर्यवान् ।	011a  
सूतपुत्रश्च राधेयो दृढधन्वा महारथः ॥	011c  
\'स एकः समरे सर्वान्पाण्डवान्सहसोमकान् ।	012a  
विजेष्यति महाबाहो किं सहायैः करिष्यसि ॥	012c  
भीष्मश्च पुरुषव्याघ्रो गौतमश्च महारथः ।	013a  
जयद्रथश्च बलावान्सोमदत्तस्तथैव च\' ॥	013c  
अहं च सह सोदर्यैः सौमदत्तिश्च पार्थिवः ।	014a  
एतैस्त्वं सहितः सर्वैर्जय कृत्स्नां वसुन्धराम् ॥	014c  
दुर्योधन उवाच ।	015  
त्वया च सहितो राजन्नेतैश्चान्यैर्महारथैः ।	015a  
एतानहं विजेष्यामि यदि त्वमनुमन्यसे ॥	015c  
एतेषु विजितेष्वद्य भविष्यति मही मम ।	016a  
सर्वे च पृथिवीपालाः सभा सा च महाधना ॥	016c  
शकुनिरुवाच ॥	017  
धनञ्जयो वासुदेवो भीमसेनो युधिष्ठिरः ।	017a  
नकुलः सहदेवश्च द्रुपदश्च सहात्मजैः ॥	017c  
नैते युधि पराजेतुं शक्या देवगणैरपि ।	018a  
महारथा महेष्वासाः कृतास्त्रा युद्धदुर्मदाः ॥	018c  
अहं तु तद्विजानामि विजेतुं येन शक्यते ।	019a  
युधिष्ठिरं स्वयं राजंस्तन्निबोध जुषस्व च ॥	019c  
दुर्योधन उवाच ॥	020  
अप्रमादेन सुहृदामन्येषां च महात्मनाम् ।	020a  
यदि शक्या विजेतुं ते तन्ममाचक्ष्व मातुल ॥	020c  
शकुनिरुवाच ।	021  
द्यूतप्रियश्च कौन्तेयो न स जानाति देवितुम् ।	021a  
समाहूतश्च राजेन्द्रो न शक्ष्यति निवर्तितुम् ॥	021c  
देवने कुशलश्चाहं न मेऽस्ति सदृशो भुवि ।	022a  
त्रिषु लोकेषु कौरव्य तं त्वं द्यूते समाह्वय ॥	022c  
तस्याक्षकुशलो राजन्नादास्येऽहमसंशयम् ।	023a  
राज्यं श्रियं च तां दीप्तां त्वदर्थं पुरुषर्षभ ॥	023c  
इदं तु सर्वं त्वं राज्ञे दुर्योधन निवेदय ।	024a  
अनुज्ञातस्तु ते पित्रा विजेष्ये तान्न संशयः ॥	024c  
दुर्योधन उवाच ।	025  
त्वमेव करुमुख्याय धृतराष्ट्राय सौबल ।	025a  
निवेदय यथान्यायं नाहं शक्ष्ये निवेदितुम् ॥ ॥	025c  

इति श्रीमन्महाभारते सभापर्वणि द्यूतपर्वणि पञ्चसप्ततितमोऽध्यायः ॥ 75 ॥