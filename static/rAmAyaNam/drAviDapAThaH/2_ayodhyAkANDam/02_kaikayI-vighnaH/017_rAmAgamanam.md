---
title: ०१७ रामागमनम्
title_english: 017 Rama s arrival at royal court

---


  
पताकाध्वजसम्पन्नं महार्हागरुधूपितम्।  
अपश्यन्नगरं श्रीमान्नानाजनसमाकुलम् ॥ 2.17.1 ॥   
स गृहैरभ्रसङ्काशैः पाण्डरैरुपशोभितम्।  
राजमार्गं ययौ रामो मध्येनागरुधूपितम् ॥ 2.17.2 ॥   
चन्दनानां च मुख्यानामगरूणां च सञ्चयैः।  
उत्तमानां च गन्धानां क्षौमकौशाम्बरस्य च ॥ 2.17.3 ॥   
अविद्धाभिश्च मुक्ताभिरुत्तमैः स्फाटिकैरपि।  
शोभमानमसम्बाधैस्तं राजपथमुत्तमम् ॥ 2.17.4 ॥   
संवृतं विविधैः पण्यैर्भक्ष्यैरुच्चावचैरपि।  
ददर्श तं राजपथं दिवि देवपथं यथा ॥ 2.17.5 ॥   
दध्यक्षतहविर्लाजैर्धूपैरगरुचन्दनैः।  
नानामाल्योपगन्धैश्च सदाभ्यर्चितचत्वरम् ॥ 2.17.6 ॥   
आशीर्वादान् बहून् शृण्वन् सुहृद्भिः समुदीरितान्।  
यथार्हं चापि सम्पूज्य सर्वानेव नरान् ययौ ॥ 2.17.7 ॥   
पितामहैराचरितं तथैव प्रपितामहैः।  
अद्योपादाय तं मार्गमभिषिक्तोऽनुपालय ॥ 2.17.8 ॥   
यथा स्म लालिताः पित्रा यथा पूर्वैः पितामहैः।  
ततः सुखतरं रामे वत्स्यामस्सति राजनि ॥ 2.17.9 ॥   
अलमद्य हि भुक्तेन परमार्थैरलं च नः।  
यथा पश्याम निर्यान्तं रामं राज्ये प्रतिष्ठितम् ॥ 2.17.10 ॥   
ततो हि नः प्रियतरं नान्यत् किञ्चिद्भविष्यति।  
यथाभिषेको रामस्य राज्येनामिततेजसः ॥ 2.17.11 ॥   
एताश्चान्याश्च सुहृदामुदासीनः कथाः शुभाः।  
आत्मसम्पूजनीः शृण्वन् ययौ रामो महापथम् ॥ 2.17.12 ॥   
न हि तस्मान्मनः कश्चिच्चक्षुषी वा नरोत्तमात्।  
नरः शक्नोत्यपाक्रष्टुमतिक्रान्तेऽपि राघवे ॥ 2.17.13 ॥   
यश्च रामं न पश्येत्तु यं च रामो न पश्यति।  
निन्दितः स वसेल्लोके स्वात्माप्येनं विगर्हते ॥ 2.17.14 ॥   
सर्वेषां हि स धर्मात्मा वर्णानां कुरुते दयाम्।  
चतुर्णां हि वयस्स्थानां तेन ते तमनुव्रताः ॥ 2.17.15 ॥   
चतुष्पथान् देवपथांश्चैत्यान्यायतनानि च।  
प्रदक्षिणं परिहरन् जगाम नृपतेः सुतः ॥ 2.17.16 ॥   
स राजकुलमासाद्य मेघसङ्घोपमैः शुभैः।  
प्रासादश्रृङ्गैर्विविधैः कैलासशिखरोपमैः ॥ 2.17.17 ॥   
आवारयद्भिर्गगनं विमानैरिव पाण्डरैः।  
वर्द्धमानगृहैश्चापि रत्नजालपरिष्कृतैः ॥ 2.17.18 ॥   
तत्पृथिव्यां गृहवरं महेन्द्रभवनोपमम्।  
राजपुत्रः पितुर्वेश्म प्रविवेश श्रिया ज्वलन् ॥ 2.17.19 ॥   
स कक्ष्या धन्विभिर्गुप्तास्तिस्रोऽतिक्रम्य वाजिभिः।  
पदातिरपरे कक्ष्ये द्वे जगाम नरोत्तमः ॥ 2.17.20 ॥   
स सर्वाः समतिक्रम्य कक्ष्यादशरथात्मजः।  
सन्निवर्त्त्य जनं सर्वं शुद्धान्तं पुनरभ्यगात् ॥ 2.17.21 ॥   
ततः प्रविष्टे पितुरन्तिकं तदा जनः स सर्वोमुदितो नृपात्मजे।  
प्रतीक्षते तस्य पुनर्विनिर्गमं यथोदयं चन्द्रमसः सरित्पतिः ॥ 2.17.22 ॥   