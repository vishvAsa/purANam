---
title: २६४

---
पुष्कर उवाच  
देवपूजादिकं कर्म वक्ष्ये चोत्पातमर्दनम् ।  
आपोहिष्ठेति तिसृभिः स्नातोऽर्घ्यं विष्णवेर्पयेत् ॥ २६४.१ ॥  
  
हिरण्यवर्णा इति च पाद्यञ्च तिसृभिर्द्विज ।  
शन्न आपो ह्याचमनमिदमापोऽभिषेचनं ॥ २६४.२ ॥  
  
रथे अक्षे च तिसृभिर्गन्धं युवेति वस्त्रकं ।  
पुष्पं पुष्पवतीत्येवं धूपं धूपोसि चाप्यथ ॥ २६४.३ ॥  
  
तेजोसि शुक्रं दीपं स्यान्मधुपर्कं दधीति च ।  
हिरण्यगर्भ इत्यष्टावृचः प्रोक्ता निवेदने ॥ २६४.४ ॥  
  
अन्नस्य मनुजश्रेष्ठ पानस्य च सुगन्धिनः ।  
चामरव्यजनोपानच्छत्रं यानासने तथा ॥ २६४.५ ॥  
  
यत् किञ्चिदेवमादि स्यात्सावित्रेण निवेदयेत् ।  
पौरुषन्तु जपेत् सूक्तं तदेब जुहुयात्तथा ॥ २६४.६ ॥  
  
अर्च्चाभावे तथा वेद्याञ्जले पूर्णघटे तथा ।  
नदीतीतरेऽथ कमले शान्तिः स्याद्विष्णुपूजनात् ॥ २६४.७ ॥  
  
ततो होमः प्रकर्त्तव्यो दीप्यमाने विभावसौ ।  
परिसम्मृज्य पर्य्युक्ष्य परिस्तीर्य्य परिस्तरैः ॥ २६४.८ ॥  
  
सर्व्वान्नाग्रं समुद्‌धृत्य जुहुयात् प्रयतस्ततः ।  
वासुदेवाय देवाय प्रभवे चाव्ययाय च ॥ २६४.९ ॥  
  
अग्नये चैव सोमाय मित्राय वरुणाय च ।  
इन्द्राय च महाभाग इन्द्राग्निभ्यां तथैव च ॥ २६४.१० ॥  
  
विश्वेभ्यशचैव देवेब्यः प्रजानां पतये नमः ।  
अनुमत्यै तथा राम धन्वन्तरय एव च ॥ २६४.११ ॥  
  
वास्तोष्पत्यै ततो देव्यै ततः स्विष्टिकृतेऽग्नये ।  
सच्तुर्थ्यन्तनाम्ना तु हुत्वैतेब्यो बलिं हरेत् ॥ २६४.१२ ॥  
  
तक्षोपतक्षमभितः पूर्वेणाग्निमतः परम् ।  
अश्वानामपि धर्मज्ञ ऊर्णानामानि चाप्यथ ॥ २६४.१३ ॥  
  
निरुन्धी धूम्रिणीका च अस्वपन्ती तथैव च ।  
मेघपत्नी च नामानि सर्व्वेषामेव भार्गव ॥ २६४.१४ ॥  
  
आग्नेयाद्याः क्रमेणाथ ततः शक्तिषु निक्षिपेत् ।  
नन्दिन्यै च सुभाग्यै च सुमङ्गल्यै च भार्गव ॥ २६४.१५ ॥  
  
भद्रकाल्यै ततो दत्वा स्थूणायाञ्च तथा श्रिये ।  
हिरणअयकेश्यै च तथा वनस्पतय एव च ॥ २६४.१६ ॥  
  
धर्म्माधर्ममयौ द्वारे गृहमध्ये ध्रुवाय च ।  
मृत्यवे च बहिर्दद्याद्वरुणायोदकाशये ॥ २६४.१७ ॥  
  
भूतोभ्यश्च बहिर्द्दद्याच्छरणे धनदाय च ।  
इन्द्रायेन्द्रपुरुषेभ्यो दद्यात् पूर्वेण मानवः ॥ २६४.१८ ॥  
  
यमाय तत् पुरुषेभ्यो दद्याद्दक्षिणतस्तथा ।  
वरुणाय तत्पुरुषेभ्यो दद्यात्पश्चिमतस्तथा ॥ २६४.१९ ॥  
  
सोमाय सोमपुरुषेभ्य उदग्दद्यादनन्तरं ।  
ब्रह्मणे ब्रह्मपुरुषेभ्यो मध्ये दद्यात्तथैव च ॥ २६४.२० ॥  
  
आकाशे च तथा चोद्‌र्ध्वे स्थण्डिलाय क्षितौ तथा ।  
दिवा दिवाचरेभ्यश्च रात्रौ रात्रिचरेषु च ॥ २६४.२१ ॥  
  
बलिं बहिस्तथा दद्यात्सायं प्रातस्तु प्रत्यहं ।  
पिण्डनिर्वपणं कुर्य्यात् प्रातः सायं न कारयेत् ॥ २६४.२२ ॥  
  
पित्रे तु प्रथमं दद्यात्तत्पित्रे तदनन्तरम् ।  
प्रतिपामहाय तन्मात्रे पितृमात्रे ततोऽर्पयेत् ॥ २६४.२३ ॥  
  
तन्मात्रे दक्षिणाग्रेषु कुशेष्वेवं यज्ते पितृन् ।  
इन्द्रवारुणवायव्या याम्या वा नैर्ऋताश्च ये ॥ २६४.२४ ॥  
  
ते काकाः प्रतिगृह्णन्तु इमं पिण्डं मयोद्धृतम् ।  
काकपिण्डन्तु मन्त्रेण शुनः पिण्डं प्रदापयेत् ॥ २६४.२५ ॥  
  
विवस्वतः कुले जातौ द्वौ श्यावशबलौ शुनौ ।  
तेषां पिण्डं प्रदास्यामि पथि रक्षन्तु मे सदा ॥ २६४.२६ ॥  
  
सौरभेय्यः६ सर्वहिताः पवित्राः पापनाशनाः७ ।  
प्रतिगृह्लन्तु मे ग्रासं गावस्त्रैलोक्यमातरः ॥ २६४.२७ ॥  
  
गोग्रासञ्च स्वस्त्ययनं कृत्वा बिक्षां प्रदापयेत् ।  
अतिथीन्दीनान् पूजयित्वा गृही भुञ्जीत च स्वयं ॥ २६४.२८ ॥  
  
ओं भूः स्वाहा ओं भुवः स्वाहा ओं स्वः स्वाहा ओं भूर्भुवः स्वः स्वाहा ।  
  
ओं देवकृतस्यैनसोऽवयकजनमसि स्वाहा ।  
ओं पितृकृतस्यैनसोऽवयकजनमसि स्वाहा ॥  
  
ओं आत्मकृतस्यैनसोऽवयजनमसि स्वाहा ।  
ओं मनुष्यकृतस्यैनसोऽवयजनमसि स्वाहा ॥  
  
ओं एनस एनसोऽवयजनमसि स्वाहा ।  
यच्चाहमेनो विद्वाश्चकार यच्चाविद्वांस्तस्य ॥  
  
सर्वस्यैनसोऽवयजनमसि स्वाहा।  
अग्नेये स्विष्टिकृते स्वाहा ।  
ओं प्र्जापतये स्वाहा ॥  
  
विष्णुपूजावैश्वदेवबलिस्ते कीर्त्तितो मया ।  
  
इत्यादिमहापुराणे आग्नेये देवपूजावैश्वदेवबलिर्नाम चतुःषष्ट्यधिकद्विशततमोऽध्यायः ॥