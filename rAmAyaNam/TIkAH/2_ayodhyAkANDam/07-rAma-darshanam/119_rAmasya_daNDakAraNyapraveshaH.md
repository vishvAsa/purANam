+++
title = "११९ रामस्य दण्डकारण्यप्रवेशः"
title_english = "119 Seetha shows the gifts of Anasuya to Rama"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-119-Ramasya_Dandakaranya_Praveshaha.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/2_ayodhyAkANDam/07-rAma-darshanam/119_rAmasya_daNDakAraNyapraveshaH.md">
<details><summary><h3>IITK ...{Loading}...</h3></summary>

Rama, Lakshmana and Sita take leave of Atri and Anasuya -- enter the
Dandaka forest.



#### श्लोकः
##### मूलम्
अनसूया तु धर्मज्ञा श्रुत्वा तां महतीं कथाम्।  
पर्यष्वजत बाहुभ्यां शिरस्याघ्राय मैथिलीम्॥2.119.1॥

##### शब्दार्थः
धर्मज्ञा knower of righteousness, अनसूया तु Anasuya on her part, ताम् all that, महतीं कथाम्  great narrative, श्रुत्वा having heard, मैथिलीम् Sita, शिरसि on head, आघ्राय having smelt, बाहुभ्याम् with arms, पर्यष्वजत embraced.

##### आङ्ग्लानुवादः
Then righteous Anasuya, having heard the great story of Sita, kissed her on the forehead and embraced her with both the arms.



#### श्लोकः
##### मूलम्
व्यक्ताक्षरपदं चित्रं भाषितं मधुरं त्वया।  
यथा स्वयंवरं वृत्तं तत्सर्वं हि श्रुतं मया॥2.119.2॥  
रमेऽहं कथया ते तु दृढं मधुरभाषिणि।

##### शब्दार्थः
त्वया by you, व्यक्ताक्षरपदम् with each word and each syllable uttered clearly, चित्रम्   wonderful, मधुरम् sweet, भाषितम् spoken, स्वयंवरम् the ceremony in which the bride chooses the groom of her own accord, यथा as, वृत्तम् it happened, तत्सर्वं all that, मया by me, श्रुतं हि has been heard, मधुरभाषिणि O sweetspeaking, Sita, ते your, कथया in the story, अहम् I, दृढम् रमे I enjoy  greatly.

##### आङ्ग्लानुवादः
You have related wonderfully and sweetly your Swayamvara with each word and each syllable uttered clearly. I have heard everything as it happened. O sweetspeaking Sita, I have greatly enjoyed your story.



#### श्लोकः
##### मूलम्
रविरस्तङ्गतश्श्रीमानुपोह्य रजनीं शिवाम्॥2.119.3॥  
दिवसं प्रतिकीर्णानामाहारार्थं पतत्रिणाम्।  
सन्ध्याकाले निलीनानां निद्रार्थं श्रूयते ध्वनिः॥2.119.4॥

##### शब्दार्थः
श्रीमान् resplendent, रविः Sun, शिवाम् auspicious, रजनीम् night, उपोह्य after drawing near, अस्तगतः has set, दिवसम् during day, आहारार्थम् for the sake of food, प्रतिकीर्णानाम् forage far and wide, सन्ध्याकाले in the twilight, निद्रार्थम् for the sake of sleep, निलीनानाम् resting, पतत्रिणाम् of birds, ध्वनिः sound, श्रूयते is heard.

##### आङ्ग्लानुवादः
The resplendent Sun has set. The auspcious night is drawing near. The birds who forage far and wide for food during the day return to their nests to rest for the night. You can hear them twittering.



#### श्लोकः
##### मूलम्
एते चाप्यभिषेकार्द्रा मुनयः कलशोद्यताः।  
सहिता उपवर्तन्ते सलिलाप्लुतवल्कलाः॥2.119.5॥

##### शब्दार्थः
एते मुनयः च these sages, अभिषेकार्द्राः wet through ablution, कलशोद्यताः carrying waterpitchers, सलिलाप्लुतवल्कलाः their bark robes soaked with water, सहिताः in groups, उपवर्तन्ते are returning.

##### आङ्ग्लानुवादः
The sages also  are returning in groups with waterpitchers filled with water and their bark robes soaked with water after their ceremonial bath.



#### श्लोकः
##### मूलम्
ऋषीणामग्निहोत्रेषु हुतेषु विधिपूर्वकम्।  
कपोताङ्गारुणो धूमो दृश्यते पवनोद्धतः॥2.119.6॥

##### शब्दार्थः
ऋषीणाम् of the ascetics, अग्निहोत्रेषु  in Agnihotra sacrifices, विधिपूर्वकम् duly, हुतेषु oblations offered, कपोताङ्गारुणः tawny like the pigeon's body, धूमः smoke, पवनोद्धतः raised by the wind, दृश्यते is seen.

##### आङ्ग्लानुवादः
The ascetics have duly offered oblations to the fire in Agnihotra sacrifices and the smoke, tawny like the pigeon's body, emanates wafted by the wind.



#### श्लोकः
##### मूलम्
अल्पपर्णा हि तरवो घनीभूतास्समन्ततः।  
विप्रकृष्टेन्द्रिये देशेऽस्मिन्न प्रकाशन्ति वै दिशः॥2.119.7॥

##### शब्दार्थः
समन्ततः on all sides, अल्पपर्णाः with sparse leaves, तरवः trees, घनीभूताः have grown dense, विप्रकृष्टेन्द्रिये with disturbed senses, अस्मिन् देशे in this region, दिशः the four quarters, न प्रकाशन्ति वै no longer look bright.

##### आङ्ग्लानुवादः
The trees with sparse leaves all over have grown dense, the quarters in the distant region are no longer discernible by the senses.



#### श्लोकः
##### मूलम्
रजनीचरसत्त्वानि प्रचरन्ति समन्ततः।  
तपोवनमृगा ह्येते वेदितीर्थेषु शेरते॥2.119.8॥

##### शब्दार्थः
रजनीचरसत्वानि the beings that range by night, समन्ततः everywhere, प्रचरन्ति are wandering, एते तपोवनमृगाः these deer of the penance grove, वेदितीर्थेषु around sacred altars, शेरते are sleeping.

##### आङ्ग्लानुवादः
The night rangers have started moving everywhere and the deer in the penance  grove are beginning to sleep around the sacred altars.



#### श्लोकः
##### मूलम्
सम्प्रवृत्तानिशा सीते नक्षत्रसमलङ्कृता।  
ज्योत्स्नाप्रावरणश्चन्द्रो दृश्यतेऽभ्युदितोऽम्बरे॥2.119.9॥

##### शब्दार्थः
सीते O Sita, नक्षत्रसमलङ्कृता adorned with stars, निशा night, सम्प्रवृत्ता has commenced, ज्योत्स्नाप्रावरणः spread with the mantle of moonlight, चन्द्रः moon, अम्बरे in the sky, अभ्युदितः is rising, दृश्यते is appearing.

##### आङ्ग्लानुवादः
O Sita, adorned with stars, the night has commenced. You can see the moon rising in the sky spreading his mantle of light.



#### श्लोकः
##### मूलम्
गम्यतामनुजानामि रामस्यानुचरी भव।  
कथायन्त्या हि मधुरं त्वयाऽहं परितोषिता॥2.119.10॥

##### शब्दार्थः
गम्यताम् you may go now, अनुजानामि I give you my consent, रामस्य to Rama, अनुचरी भव be his companion, मधुरम् sweetly, कथयन्त्या storytelling, त्वया by you, अहम् I, परितोषिता  thoroughly contented.

##### आङ्ग्लानुवादः
With my permission you may go now and be a companion of Rama. I am thoroughly contented  with your story told so sweetly.



#### श्लोकः
##### मूलम्
अलङ्कुरु च तावत्त्वं प्रत्यक्षं मम मैथिलि।  
प्रीतिं जनय मे वत्से दिव्यालङ्कारशोभिता॥2.119.11॥

##### शब्दार्थः
मैथिलि O Sita, त्वम् you, मम my, प्रत्यक्षं तावत् in my presence, अलङ्कुरु adorn yourself, वत्से dear child, दिव्यालङ्कारशोभिता adorned with divine ornaments, मे to me, प्रीतिम् delight, जनय cause me.

##### आङ्ग्लानुवादः
O Sita, adorn yourself in my presence. Dear child, permit me the pleasure of  adorning  you with these divine ornaments.



#### श्लोकः
##### मूलम्
सा तथा समलङ्कृत्य सीता सुरसुतोपमा।  
प्रणम्य शिरसा तस्यै रामं त्वभिमुखी ययौ॥2.119.12॥

##### शब्दार्थः
सुरसुतोपमा resembling the daughter of a god, सा सीता that Sita, तथा in that way, समलङ्कुत्य having adorned, तस्यै to her, शिरसा with her head, प्रणम्य saluting with reverence, रामम् to Rama, अभिमुखी towards, ययौ went.

##### आङ्ग्लानुवादः
Sita, adorned, looked like the daughter of a god. She bowed at the feet of Anasuya in reverence and set out to meet Rama.



#### श्लोकः
##### मूलम्
तथा तु भूषितां सीतां ददर्श वदतां वरः।  
राघवः प्रीतिदानेन तपस्विन्या जहर्ष च॥2.119.13॥

##### शब्दार्थः
वदताम् among those eloquent one, वरः excellent, राघवः Rama, तथा in that way, भूषिताम्  adorned, सीताम् Sita, ददर्श beheld, तपस्विन्याः of the female ascetic, प्रीतिदानेन with gifts of  
love, जहर्ष च rejoiced.

##### आङ्ग्लानुवादः
Rama, the most eloquent among men, saw Sita adorned, and rejoiced at the gifts of love given by the ascetic Anasuya.



#### श्लोकः
##### मूलम्
न्यवेदयत्ततस्सर्वं सीता रामाय मैथिली।  
प्रीतिदानं तपस्विन्या वसनाभरणस्रजम्॥2.119.14॥

##### शब्दार्थः
मैथिली the princess of Mithila, सीता Sita, ततः there after, तपस्विन्याः of ascetic Anasuya, प्रीतिदानम् gifts of love, वसनाभरणस्रजम् raiment, jewellery and garlands, सर्वम् everything, रामाय to Rama, न्यवेदयत् related.

##### आङ्ग्लानुवादः
Sita the princess of Mithila related everything to Rama and showed him the gifts of love given by ascetic Anasuya -- raiment, jewellery and garlands.



#### श्लोकः
##### मूलम्
प्रहृष्टस्त्वभवद्रामो लक्ष्मणश्च महारथः।  
मैथिल्यास्सत्क्रियां दृष्ट्वा मानुषेषु सुदुर्लभाम्॥2.119.15॥

##### शब्दार्थः
रामः Rama, महारथः great charioteer, लक्ष्मणश्च Lakshmana also, मानुषेषु among mortals, सुदुर्लभाम् very difficult to obtain, मैथिल्याः to Sita, सत्क्रियाम् the honour, दृष्ट्वा having seen, प्रहृष्टः अभवत् was gratified.

##### आङ्ग्लानुवादः
Rama the great charioteer and Lakshmana were exceedingly gratified to see the honour conferred on Sita, rare among mortals.



#### श्लोकः
##### मूलम्
ततस्तां शर्वरीं प्रीतः पुण्यां शशिनिभाननः।  
अर्चितस्तापसैस् सिद्धैरुवास रघुनन्दनः॥2.119.16॥

##### शब्दार्थः
ततः thereafter, शशिनिभाननः face like the Moon, रघुनन्दनः the descendant of Raghu, सिद्धैः  
by the acomplished, तापसैः by ascetics, अर्चितः hospitality having been extended, प्रीतः in  
delight, पुण्याम् holy, तां शर्वरीम् that night, उवास passed.

##### आङ्ग्लानुवादः
Thereafter, the descendant of Raghu, whose countenance resembled the Moon, having received the hospitality of the accomplished ascetics, passed that holy night in delight.



#### श्लोकः
##### मूलम्
तस्यां रात्र्यां व्यतीतायामभिषिच्य हुताग्निकान्।  
आपृच्छेतां नरव्याघ्रौ तापसान्वनगोचरान्॥2.119.17॥

##### शब्दार्थः
तस्याम् that, रात्र्याम् night, व्यतीतायाम् had passed away, नरव्याघ्रौ the two great men, अभिषिच्य having bathed, हुताग्निकान् who performed their fireofferings, वनगोचरान् inhabiting the  forest, तापसान् ascetics, अपृच्छेताम् took leave of.

##### आङ्ग्लानुवादः
Night over, the two best men, Rama and Lakshmana, after their ablution took leave of the ascetics inhabiting the forest who offered morning oblations to the fire .



#### श्लोकः
##### मूलम्
तावूचुस्ते वनचरास्तापसा धर्मचारिणः।  
वनस्य तस्य सञ्चारं राक्षसैस्समभिप्लुतम्॥2.119.18॥

##### शब्दार्थः
वनचराः dwellers in the forest, धर्मचारिणः following the righteousness, ते तापसाः those ascetics, तस्य वनस्य of that forest, सञ्चारम् movement, राक्षसैः with demons, समभिप्लुतम्   inundated, तौ addressing both of them, ऊचुः said.

##### आङ्ग्लानुवादः
The righteous ascetics dwelling in the forest informed both Rama and Lakshmana  that  part of the forest infested by demons.



#### श्लोकः
##### मूलम्
रक्षांसि पुरुषादानि नानारूपाणि राघव।  
वसन्त्यस्मिन्महारण्ये व्यालाश्च रुधिराशनाः॥2.119.19॥

##### शब्दार्थः
राघव O Rama, अस्मिन् महारण्ये in this great forest, पुरुषादानि maneaters, नानारूपाणि in various forms, रक्षांसि demons, रुधिराशनाः blooddrinking, व्यालाश्च wild animals, वसन्ति are  
living.

##### आङ्ग्लानुवादः
O Rama, this great forest is haunted by carnivorous demons who can assume any  
form and by blooddrinking wild animals.



#### श्लोकः
##### मूलम्
उच्छिष्टं वा प्रमत्तं वा तापसं धर्मचारिणम्।  
अदन्त्यस्मिन्महारण्ये तान्निवारय राघव॥2.119.20॥

##### शब्दार्थः
राघव Rama, अस्मिन् महारण्ये in this great forest, उच्छिष्टं वा or impure, प्रमत्तं वा or not alert, तापसम् an ascetic, अदन्ति they (eat) devour, तान् them, निवारय prevent them.

##### आङ्ग्लानुवादः
O Rama, in this great forest demons will devour the  ascetics if they find them impure or intoxicated or indolent. Prevent them.



#### श्लोकः
##### मूलम्
एष पन्था महर्षीणां फलान्याहरतां वने।  
अनेन तु वनं दुर्गं गन्तुं राघव ते क्षमम्॥2.119.21॥

##### शब्दार्थः
राघव Rama, एषः वने in the forest, फलानि fruits, आहरताम् of those gathering, महर्षीणाम् ascetics, एष पन्थाः this path, अनेन through this path, दुर्गम् impassable, वनम् the forest, गन्तुम् to go, ते to you, क्षमम् is safe.

##### आङ्ग्लानुवादः
O Rama, this is the one path in the forest used by the ascetics to gather fruits. You can safely cross the otherwise impassable forest through this path.



#### श्लोकः
##### मूलम्
इतीव तैः प्राञ्जलिभिस्तपस्विभिर्द्विजैः कृतस्वस्त्ययनः परन्तपः।  
वनं सभार्यः प्रविवेश राघवस्सलक्ष्मणस्सूर्य इवाभ्रमण्डलम्॥2.119.22॥

##### शब्दार्थः
प्राञ्जलिभिः (paying obeisance) with folded hands, तपस्विभिः by ascetics, तैः द्विजैः by those brahmins, इतीव thus, कृतस्वस्त्ययनः obtaining their blessings, परन्तपः tormentor of enemies, राघवः Rama, सभार्यः with his wife, सलक्ष्मणः with Lakshmana, सूर्यः Sun, अभ्रमण्डलम् इव like entering the mass of clouds, वनम् forest, प्रविवेश entered.

##### आङ्ग्लानुवादः
The ascetics offered their blessings to Rama the tormentor of enemies. Thereafter,  
accompanied by his wife and Lakshmana, he entered the great forest like the Sun entering the mass of clouds.  

#### समाप्तिः
 श्रीमद्रामायणे श्रीमद्वाल्मीकीय आदिकाव्ये चतुर्विंशत्सहस्रिकायां संहितयां श्रीमदयोध्याकाण्डे एकोनविंशत्युत्तरशततमस्सर्गः॥  
Thus ends the hundrednineteenth sarga in Ayodhyakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/2_ayodhyAkANDam/07-rAma-darshanam/119_rAmasya_daNDakAraNyapraveshaH.md">
<details><summary><h3>भूषणम् ...{Loading}...</h3></summary>



अनसूया तु धर्मज्ञा श्रुत्वा तां महतीं कथाम् ।  

पर्य्यष्वजत बाहुभ्यां शिरस्याघ्राय मैथिलीम्  ॥  २।११९।१  ॥   

व्यक्ताक्षरपदं चित्रं भाषितं मधुरं त्वया ।  

यथा स्वयम्वरं वृत्तं तत्सर्वं हि श्रुतं मया ।  

रमे ऽहं कथया ते तु दृढं मधुरभाषिणि  ॥  २।११९।२  ॥   

अथात्र्याश्रमे रजनीमुषित्वा प्रातर्निर्गम
एकोनविंशत्युत्तरशततमे--अनसूयेत्यादि  ॥  २।११९।१२  ॥   

  

रविरस्तं गतः श्रीमानुपोह्य रजनीं शिवाम् ।  

दिवसं प्रतिकीर्णानामाहारार्थं पतत्ित्रणाम् ।  

सन्ध्याकाले निलीनानां निद्रार्थं श्रूयते ध्वनिः  ॥  २।११९।३  ॥   

रविरित्यादि । उपोह्य समीपं प्रापय्य स्वसंचाराद् विमुक्तं प्रदेशं
प्रापय्येत्यर्थः  ॥  २।११९।३  ॥   

  

एते चाप्यभिषेकार्द्रा मुनयः कलशोद्यताः ।  

सहिता उपवर्तन्ते सलिलाप्लुतवल्कलाः  ॥  २।११९।४  ॥   

एत इति । कलशोद्यताः उद्यतकलशाः  ॥  २।११९।४  ॥   

  

ऋषीणामग्निहोत्रेषु हुतेषु विधिपूर्वकम् ।  

कपोताङ्गारुणो धूमो दृश्यते पवनोद्धतः  ॥  २।११९।५  ॥   

कपोताङ्गारुणः कपोतकन्धरावदव्यक्तरागः । "अव्यक्तरागस्त्वरुणः" इत्यमरः  ॥ 
२।११९।५  ॥   

  

अल्पपर्णाहि तरवो घनीभूताः समन्ततः ।  

विप्रकृष्टेपि देशे ऽस्मिन्न प्रकाशन्ति वै दिशः  ॥  २।११९।६  ॥   

विप्रकृष्टेपि देशे अल्पपर्णाः ये तरवस्तेपि समन्ततः घनीभूताहि
अव्यक्तपर्णान्तरालत्वात् सान्द्रीभूता इव । तत्र हेतुमाह न प्रकाशन्ति वै
दिश इति  ॥  २।११९।६  ॥   

  

रजनीचरसत्त्वानि प्रचरन्ति समन्ततः ।  

तपोवनमृगा ह्येते वेदितीर्थेषु शेरते  ॥  २।११९।७  ॥   

सम्प्रवृद्धा निशा सीते नक्षत्रसमलङ्कृता ।  

जोत्स्नाप्रावरणश्चन्द्रो दृश्यते ऽभ्युदितो ऽम्बरे  ॥  २।११९।८  ॥   

रजनीचरेति । वेदितीर्थेषु वेद्यवतरणप्रदेशेषु । "तीर्थं
मन्त्राद्युपाध्यायशास्त्रेष्वम्भसि पावने । पात्रोपधावतरणेषु" इति
वैजयन्ती  ॥  २।११९।७८  ॥   

  

गम्यतामनुजानामि रामस्यानुचरी भव ।  

कथयन्त्या हि मधुरं त्वयाहं परितोषिता  ॥  २।११९।९  ॥   

अनुजानामि अनुमतिं करोमि । अनुचरी भवेति पाठः  ॥  २।११९।९  ॥   

  

अलङ्कुरु च तावत्त्वं प्रत्यक्षं मम मैथिलि ।  

प्रीतिं जनय मे वत्से दिव्यालङ्कारशोभिता  ॥  २।११९।१०  ॥   

सा तथा समलंकृत्य सीता सुरसुतोपमा ।  

प्रणम्य शिरसा तस्यै रामं त्वभिमुखी ययौ  ॥  २।११९।११  ॥   

तथा तु भूषितां सीतां ददर्श वदतां वरः ।  

राघवः प्रीतिदानेन तपस्विन्या जहर्ष च  ॥  २।११९।१२  ॥   

अलङ्कुर्विति । अलङ्कुरु आत्मानमिति शेषः  ॥  २।११९।१०१२  ॥   

  

न्यवेदयत्ततः सर्वं सीता रामाय मैथिली ।  

प्रीतिदानं तपस्विन्या वसनाभरणस्रजम्  ॥  २।११९।१३  ॥   

प्रहृष्टस्त्वभवद्रामो लक्ष्मणश्च महारथः ।  

मैथिल्याः सत्क्रियां दृष्ट्वा मानुषेषु सुदुर्लभाम्  ॥  २।११९।१४  ॥   

ततस्तां शर्वरीं प्रीतः पुण्यां शशिनिभाननः ।  

अर्चितस्तापसैः सिद्धैरुवास रघुनन्दनः  ॥  २।११९।१५  ॥   

न्यवेदयदिति । प्रीत्या दीयत इति प्रीतिदानम् । कर्मणि ल्युट् ।
वसनाभरणस्रजां समाहारोवसनाभरणस्रजम् "द्वन्द्वाच्चुदषहान्तात्समाहारे" इति
समासान्तष्टच् । वसनाभरणस्रजामितिपाठे प्रीतिदानमिति भावे ल्युट्  ॥ 
२।११९।१३१५  ॥   

  

तस्यां रात्र्यां व्यतीतायामभिषिच्य हुताग्निकान् ।  

आपृच्छेतां नरव्याघ्रौ तापसान् वनगोचरान्  ॥  २।११९।१६  ॥   

तस्यामिति । अभिषिच्य हुताग्निकान् स्नात्वा कृतहोमान्  ॥  २।११९।१६  ॥   

  

तावूचुस्ते वनचरास्तापसा धर्मचारिणः ।  

वनस्य तस्य सञ्चारं राक्षसैः समभिप्लुतम्  ॥  २।११९।१७  ॥   

ताविति । वनस्य सञ्चारं कन्दमूलफलाद्यहरणार्थं सञ्चारम् । राक्षसैः
समभिप्लुतं सम्यक् उपद्रुतमूचुः  ॥  २।११९।१७  ॥   

  

रक्षांसि पुरुषादानि नानारूपाणि राघव ।  

वसन्त्यस्मिन् महारण्ये व्यालाश्च रुधिराशनाः  ॥  २।११९।१८  ॥   

उच्छिष्टं वा प्रमत्तं वा तापसं धर्मचारिणम् ।  

अदन्त्यस्मिन् महारण्ये तान्निवारय राघव  ॥  २।११९।१९  ॥   

एष पन्था महर्षीणां फलान्याहरतां वने ।  

अनेन तु वनं दुर्गं गन्तुं राघव ते क्षमम्  ॥  २।११९।२०  ॥   

रक्षांसीति । व्यालाः हिंस्रपशवः । "सर्प्पहिंस्रपशू व्यालौ" इत्यमरः  ॥ 
२।११९।१८२०  ॥   

  

इतीव तैः प्राञ्जलिभिस्तपस्विभिर्द्विजैः कृतः स्वस्त्ययनः परं तपः ।  

वनं सभार्य्यः प्रविवेश राघवः सलक्ष्मणः सूर्य्यमिवाभ्रमण्डलम्  ॥  २।११९।२१
 ॥   

इतीवेति । तैः प्राञ्जलिभिः तपस्विभिः द्विजैःकृतस्वस्त्ययनः
कृतमङ्गलाशीर्वचनः  ॥  २।११९।२१  ॥   

  

इत्यार्षे श्रीरामायणे श्रीवाल्मीकीये आदिकाव्ये चतुर्विंशत्सहस्रिकायां
संहितायां श्रीमदयोध्याकाण्डे एकोनविंश्ात्युत्तरशततमः सर्गः  ॥  ११९  ॥   

इति श्रीगोविन्दराजविरचिते श्रीरामायणभूषणे पीताम्बराख्याने
अयोध्याकाण्डव्याख्याने एकोनविंशत्युत्तरशततमः सर्गः  ॥  ११९  ॥   

  

इत्ययोध्याकाण्डः  ॥  २  ॥   

इत्थं श्रीमच्छठारेश्चरणसरसिजद्वन्द्वनिर्द्वन्द्वसेवानिर्द्धूताशेषमोहो
निरुपमधिषणः कौशिकानां कुलेन्दुः । गोविन्दार्य्यो
ऽनिवार्य्यप्रतिकथकगजस्तोमपञ्चास्यरूपष्टीकां पीताम्बराख्यां व्यतनुत
विपुलां साधुसाकेतकाण्डे  ॥  १  ॥   

अयोध्याकाण्डः समाप्तः  ॥  २  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/2_ayodhyAkANDam/07-rAma-darshanam/119_rAmasya_daNDakAraNyapraveshaH.md">
<details><summary><h3>शिरोमणी ...{Loading}...</h3></summary>



सीतावचनश्रवणानन्तरकालिकमनसूयावृत्तमाह-- अनसूयेत्यादिभिः । धर्मज्ञा
अनसूया तु तां सीताविवाहसम्बन्धिनीं महतीं कथां श्रुत्वा मैथिलीं शिरसि
आघ्राय बाहुभ्यां पर्यष्वजत आलिङ्गयत् आलिङ्गनपूर्वकमुवाचेत्यर्थः  ॥ 
२।११९।१  ॥   

  

तद्वचनाकारमाह-- व्यक्तेति । व्यक्तानि स्फुटानि अक्षराणि पदानि च यस्मिन्
तच्चित्रं बहुविधव्यञ्जनाविशिष्टं मधुरं मनोहरं यथास्वयंवरं
स्वयंवरमनतिक्रम्य यत् त्वया भाषितं तद्वृत्तं वृत्तान्तं सर्वं मया
श्रुतम्  ॥  २।११९।२  ॥   

  

रमेयेति । हे मधुरभाषिणि ते तव कथया दृढं यथा स्यात्तथा रमेय विहरेय
श्रीमान् रविस्तु रजनीमुपोह्य समीपं प्रापय्य अस्तं गतः  ॥  २।११९।३  ॥   

  

दिवसमिति । दिवसं दिनं सम्प्राप्य आहारार्थं परिकीर्णानां चतुर्दिक्षु
गतानां सन्ध्याकाले प्राप्ते सति निद्रार्थं निलीनानां स्वस्वावासस्थानेषु
स्थितानां पतत्रिणां पक्षिणां ध्वनिः श्रूयते  ॥  २।११९।४  ॥   

  

एते इति । कलशोद्यताः गृहीतकलशाः अभिषेकार्द्राः
स्नानहेतुकार्द्रत्वविशिष्टाः अत एव सलिलेन जलेन आप्लुतानि व्याप्तानि
वल्कलानि येषां ते सहिताः परस्परं मिलिताः मुनयः उपवर्तन्ते समीपे
दृश्यन्ते इत्यर्थः  ॥  २।११९।५  ॥   

  

ऋषीणामिति । विधिपूर्वकं हुतेषुं ऋषीणामग्निहोत्रेषु पवनोद्धतः वायुना
समृद्धः कपोताङ्गारुणः पारावतकण्ठारुण्यसदृशारुण्यविशिष्टः धूमः दृश्यते ।
अरुणत्वं चाव्यक्तरागत्वम्, तथा च मेदिनी "अरुणो ऽव्यक्तरागे ऽर्के
सन्ध्यारागे ऽर्कसारथौ" इति  ॥  २।११९।६  ॥   

  

अल्पेति । विप्रकृष्टानि दूरवर्तीनि इन्द्रियाणि यस्मात्तस्मिन् देशे
समन्ततो विद्यमानाः अल्पपर्णा अपि तरवः घनीभूताः तमसा प्रौढत्वं प्राप्ताः
दृश्यन्ते इति शेषः, अत एव दिशो न प्रकाशन्ति प्रकाशन्ते  ॥  २।११९।७  ॥   

  

रजनीति । रजनीचरसत्त्वानि निशाचराः समन्ततः प्रचरन्ति । एते तपोवनमृगाः
वेदितीर्थेषु पावनवेदिषु शेरते "तीर्थमन्त्राद्युपाध्यायशास्त्रेष्वम्भसि
पावने । पात्रोपधावतरणेषु" इति वैजयन्ती  ॥  २।११९।८  ॥   

  

सम्प्रवृत्तेति । हे सीते नक्षत्रसमलङ्कृता निशा सम्प्रवृत्ता अत एव
ज्योत्स्नाप्रावरणः चन्द्रिकारूपावरणविशिष्टः अभ्युदितश्चन्द्रः अम्बरे
आकाशे दृश्यते  ॥  २।११९।९  ॥   

  

गम्यतामिति । अहमनुजानामि आज्ञापयामि त्वया गम्यताम् । तत्प्रयोजनमाह--
रामस्य अनुचरी भव हि यतः मधुरं कथयन्त्या त्वयाहं तोषिता  ॥  ११९।१०  ॥   

  

अलमिति । हे मैथिलि दिव्यालङ्कारशोभिनि हे दिव्यालङ्कारशोभादायिनि मम
प्रत्यक्षमलङ्कुरु मद्दत्तवस्त्रालङ्कारादीनि धारयेत्यर्थः ।
तत्प्रयोजनमाह-- प्रीतिं मे जनय अलङ्कृतात्मदर्शनेन
मत्प्रीतिमुत्पादयेत्यर्थः  ॥  २।११९।११  ॥   

  

सेति । तदा अनसूयाज्ञापनकाले सुरसुतोपमा सा सीता समलङ्कृत्य पादौ
अनसूयाचरणौ शिरसा प्रणम्य राममभिमुखी सती ययौ  ॥  २।११९।१२  ॥   

  

तथेति । तपस्विन्याः प्रीतिदानेन भूषितां सीतां राघवो ददर्श जहर्ष च  ॥ 
२।११९।१३  ॥   

  

न्यवेदयदिति । ततः रामदर्शनानन्तरं मैथिली सीता तपस्विन्या वसनाभरणस्रजां
प्रीतिदानं सर्वं सकारणं रामाय न्यवेदयत् । "वसनाभरणस्रजम्" इति भूषणपाठः ।
तत्पक्षेः प्रीतिदानमित्यत्र कर्मणि ल्युट्  ॥  २।११९।१४  ॥   

  

प्रहृष्ट इति । मानुषेषु सुदुर्लभामलभ्यां मैथिल्याः
सत्क्रियामनसूयाकर्तृकसत्कारं दृष्ट्वा रामो लक्ष्मणश्च प्रहृष्टो ऽभवत्  ॥ 
२।११९।१५  ॥   

  

तत इति । ततः सीतासत्कृतिदर्शनानन्तरं तापसैः अर्चितः प्रीतः स रघुनन्दनो
रामः पुण्यामनसूयासमर्पितपुण्यालङ्कारादिविशिष्टां शशिनिभाननां सीतां
दृष्ट्वा शर्वरीं रात्रिमुवास  ॥  २।११९।१६  ॥   

  

तस्यामिति । तस्यां वासाधिकरणीभूतायां रात्र्यां व्यतीतायां नरव्याघ्रौ
रामलक्ष्मणौ अभिषिच्य स्नात्वाहुता अग्नयो यैस्तान् वनगोचरान् तापसान्
अपृच्छेतां प्रार्थयेतां वनान्तरगमनायेति शेषः  ॥  २।११९।१७  ॥   

  

ताविति । ते रामलक्ष्मणाभ्यां पृष्टाः धर्मचारिणस्तापसाः तस्य वनस्य
सञ्चारं देशं राक्षसैः समभिप्लुतं व्याप्तं तौ रामलक्ष्मणावूचुः ।  

सञ्चारशब्दः स्वार्थाणन्तः  ॥  २।११९।१८  ॥   

  

व्यापनप्रकारं वदन्नाह-- रक्षांसीति । हे राघव नानारूपाणि अनेकवेषधराणि
पुरुषादानि पुरुषभक्षणशीलानि रक्षांसि रुधिराशनाः व्यालाः सर्पाः
हिंस्रपशवश्च अस्मिन् महारण्ये वसन्ति । "सर्पो हिंस्रपशुर्व्यालः पुंसि
श्वापदसर्पयोः" इत्यमरः । उभयार्थलाभस्त्वेकशेषवृत्त्या  ॥  २।११९।१९  ॥   

  

ननु किं तद्वासेनेत्यत आह-- उच्छिष्टमिति । उच्छिष्टमुच्छिष्टस्पर्शादिना
शुद्धिरहितमित्यर्थः । प्रमत्तमनवधानं वा तापसं ब्रह्मचारिणिं च अस्मिन्
महारण्ये अदन्ति तान् निवारय तद्राक्षसत्वं निवर्तयेत्यर्थः  ॥  २।११९।२०
 ॥   

  

एष इति । वने फलान्याहरताम् ऋषीणाम् एषः पन्थाः हे राघव अनेनैव पथा दुर्गं
वनं गन्तुं ते क्षममुचितम्  ॥  २।११९।२१  ॥   

  

इतीति । प्राञ्जलिभिः प्रणयसूचकबद्धयुगुलकरैस्तपस्विभिर्द्विजैः इत्यनेन
प्रकारेण ईरितः कथितः यात्रायै आज्ञापित इत्यर्थः, अत एव कृतस्वस्त्ययनः
कृतं स्वस्त्ययनं यस्मै सः सभार्यः सलक्ष्मणः परन्तपो राघवो रामः
अभ्रमण्डलं सूर्य इव वनं प्रविवेश  ॥  २।११९।२२  ॥   

  

स्वस्ति श्रीरघुनाथपादकमलद्वन्द्वप्रसादाद्वरो  

ऽयोध्याया हि शिरोमणिः समभवत्पूर्णस्त्रिवेणीतटे ।  

स्वान्तध्वान्तनिवर्तनद्युमणिको रामायणस्थः सतां  

वेद्यः श्रौतपथः शुभार्थनिचयः श्रीरामसन्तोषकः  ॥  २।१  ॥   

  

नमो रामाय सीतायै लक्ष्मणाय हनूमते ।  

यत्कृपालेशमात्रेण विष्ण्वाद्याः प्रभवन्ति हि  ॥  २  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
एकोनविंशाधिकशततमः सर्गः  ॥  २।११९  ॥   

  

इति श्रीमद्वाल्मीकिरामायणे ऽयोध्याकाण्डं समाप्तम् ।  

इति शिवम् ।  

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/2_ayodhyAkANDam/07-rAma-darshanam/119_rAmasya_daNDakAraNyapraveshaH.md">
<details><summary><h3>तिलकम् ...{Loading}...</h3></summary>



अनसूयेति  ॥  २।११९।१  ॥   

  

स्वयंवरं वृत्तं स्वयंवरो वृत्तः अर्धर्चादिः स्वयंवरः  ॥  २।११९।२  ॥   

  

उपोह्य समीपं प्रापय्य  ॥  २।११९।३  ॥   

  

दिवसं व्याप्याहारार्थ परितः कीर्णानां संचरताम् निलीनानां निलीयमानानाम्
 ॥  २।११९।४  ॥   

  

कलशोद्यता उद्यतकलशाः सहिताः परस्परं मिलिताः  ॥  २।११९।५  ॥   

  

कपोताङ्गवत्पारावतकण्ठवदरुणो मेचकः । ऽश्यामे रक्ते ऽरुणो ऽर्के चऽ  ॥ 
२।११९।६  ॥   

  

अल्पपर्णा अपि तरवस्तमसाव्यक्तपर्णान्तरत्वाद्धनीभूता इव ।
विप्रकृष्टेन्द्रिये देशे इन्द्रियविप्रकृष्टे दूरे देश इत्यर्थः, न
प्रकाशन्ति न प्रकाशन्ते  ॥  २।११९।७  ॥   

  

वेदितीर्थेष्वग्निहोत्रवेदिसंबन्धात्पुण्यक्षेत्ररूपा श्रमप्रदेशेषु
तीर्थशभ्दः पुण्यक्षेत्रवाची  ॥  २।११९।८  ॥   

  

चन्द्रो दृश्यते इत्यनेन कार्तिक्युत्तरं प्रतिपदि यात्रेति सूचितम्  ॥ 
२।११९।९  ॥   

  

अनुचरी भव शुश्रूषुर्भव  ॥  २।११९।१०  ॥   

  

अलंकुरु आत्मानमिति शेषः । प्रीति जनय अलंकृत्य दिव्यस्वस्वरूपानुभावनेनेति
शेषः  ॥  २।११९।१११३  ॥   

  

सर्वं न्यवेदयदित्यस्यैव प्रपञ्च--प्रीतिवानमित्यादि । अत्र कर्मणि ल्युट्
 ॥  २।११९।१४  ॥   

  

मानुषेषु मनुष्यलोकेषु  ॥  २।११९।१५  ॥   

  

पुण्यामनसूयया पुण्यया कृतालंकारां सीतां दृष्ट्वा शर्वरीमुवास  ॥  २।११९।१६
 ॥   

  

आपृच्छेताम् । वनान्तरगमनार्थमिति शेषः  ॥  २।११९।१७  ॥   

  

संचारं देशम् । वृद्धिरार्षी । समभिप्लुतं सम्यगुपद्रुतम्  ॥  २।११९।१८  ॥   

  

व्याला हिंस्रपशवः । ऽसर्पो हिंस्रःपशुर्व्यालःऽ इत्यमरः  ॥  २।११९।१९  ॥   

  

उच्छिष्टमशुचिम् । प्रमत्तमसावधानम् । तान्रक्षोव्यालान्  ॥  २।११९।२०  ॥   

  

क्षमं युक्तम्  ॥  २।११९।२१  ॥   

  

इतीरित एवमुपदिष्टमार्गः । कृतस्वस्त्ययनः कृतमङ्गलाशीर्वादः  ॥  २।११९।२२
 ॥   

  

इति श्रीरामाभिरामे श्रीरामीये रामायणतिलके वाल्मीकीय अदिकाव्ये
ऽयोध्याकाण्डे एकोनविंशाधिकशततमः सर्गः  ॥  २।११९  ॥   

  

इति श्रीमद्वाल्मीकिरामायणे ऽयोध्यकाण्डं समाप्तम् ।  

इति शिवम्  

  

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/2_ayodhyAkANDam/07-rAma-darshanam/119_rAmasya_daNDakAraNyapraveshaH.md">
<details><summary><h3>द्राविडपाठः ...{Loading}...</h3></summary>


अनसूया तु धर्मज्ञा श्रुत्वा तां महतीं कथाम्।  
पर्य्यष्वजत बाहुभ्यां शिरस्याघ्राय मैथिलीम् ॥ 2.119.1 ॥   
यथा स्वयम्वरं वृत्तं तत्सर्वं हि श्रुतं मया।  
रमेऽहं कथया ते तु दृढं मधुरभाषिणि ॥ 2.119.2 ॥   
दिवसं प्रतिकीर्णानामाहारार्थं पतत्त्रिणाम्।  
सन्ध्याकाले निलीनानां निद्रार्थं श्रूयते ध्वनिः ॥ 2.119.3 ॥   
एते चाप्यभिषेकार्द्रा मुनयः कलशोद्यताः।  
सहिता उपवर्तन्ते सलिलाप्लुतवल्कलाः ॥ 2.119.4 ॥   
ऋषीणामग्निहोत्रेषु हुतेषु विधिपूर्वकम्।  
कपोताङ्गारुणो धूमो दृश्यते पवनोद्धतः ॥ 2.119.5 ॥   
अल्पपर्णाहि तरवो घनीभूताः समन्ततः।  
विप्रकृष्टेपि देशेऽस्मिन्न प्रकाशन्ति वै दिशः ॥ 2.119.6 ॥   
रजनीचरसत्त्वानि प्रचरन्ति समन्ततः।  
तपोवनमृगा ह्येते वेदितीर्थेषु शेरते ॥ 2.119.7 ॥   
सम्प्रवृद्धा निशा सीते नक्षत्रसमलङ्कृता।  
जोत्स्नाप्रावरणश्चन्द्रो दृश्यतेऽभ्युदितोऽम्बरे ॥ 2.119.8 ॥   
गम्यतामनुजानामि रामस्यानुचरी भव।  
कथयन्त्या हि मधुरं त्वयाहं परितोषिता ॥ 2.119.9 ॥   
अलङ्कुरु च तावत्त्वं प्रत्यक्षं मम मैथिलि।  
प्रीतिं जनय मे वत्से दिव्यालङ्कारशोभिता ॥ 2.119.10 ॥   
सा तथा समलङ्कृत्य सीता सुरसुतोपमा।  
प्रणम्य शिरसा तस्यै रामं त्वभिमुखी ययौ ॥ 2.119.11 ॥   
तथा तु भूषितां सीतां ददर्श वदतां वरः।  
राघवः प्रीतिदानेन तपस्विन्या जहर्ष च ॥ 2.119.12 ॥   
न्यवेदयत्ततः सर्वं सीता रामाय मैथिली।  
प्रीतिदानं तपस्विन्या वसनाभरणस्रजम् ॥ 2.119.13 ॥   
प्रहृष्टस्त्वभवद्रामो लक्ष्मणश्च महारथः।  
मैथिल्याः सत्क्रियां दृष्ट्वा मानुषेषु सुदुर्लभाम् ॥ 2.119.14 ॥   
ततस्तां शर्वरीं प्रीतः पुण्यां शशिनिभाननः।  
अर्चितस्तापसैः सिद्धैरुवास रघुनन्दनः ॥ 2.119.15 ॥   
तस्यां रात्र्यां व्यतीतायामभिषिच्य हुताग्निकान्।  
आपृच्छेतां नरव्याघ्रौ तापसान् वनगोचरान् ॥ 2.119.16 ॥   
तावूचुस्ते वनचरास्तापसा धर्मचारिणः।  
वनस्य तस्य सञ्चारं राक्षसैः समभिप्लुतम् ॥ 2.119.17 ॥   
रक्षांसि पुरुषादानि नानारूपाणि राघव।  
वसन्त्यस्मिन् महारण्ये व्यालाश्च रुधिराशनाः ॥ 2.119.18 ॥   
उच्छिष्टं वा प्रमत्तं वा तापसं धर्मचारिणम्।  
अदन्त्यस्मिन् महारण्ये तान्निवारय राघव ॥ 2.119.19 ॥   
एष पन्था महर्षीणां फलान्याहरतां वने।  
अनेन तु वनं दुर्गं गन्तुं राघव ते क्षमम् ॥ 2.119.20 ॥   
इतीव तैः प्राञ्जलिभिस्तपस्विभिर्द्विजैः कृतः स्वस्त्ययनः परं तपः।  
वनं सभार्य्यः प्रविवेश राघवः सलक्ष्मणः सूर्य्यमिवाभ्रमण्डलम् ॥ 2.119.21 ॥   

</details>
</div>
