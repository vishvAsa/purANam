+++
title = "०७२ सीताप्राप्त्युपायकथनम्"
title_english = "072 Kabandha advises Rama to meet Sugreeva"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_3/Kanda_3_ARK-072-Sitaa_Prapthyupaya_Kathanam.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/3_araNyakANDam/05-sItAnveShaNam/072_sItAprAptyupAyakathanam.md">
<details><summary><h3>IITK ...{Loading}...</h3></summary>

Cremation of Kabandha-- his reappearance in the sky-- tells Rama to make
friendship with Sugriva.



#### श्लोकः
##### मूलम्
एवमुक्तौतु तौ वीरौ कबन्धेन नरेश्वरौ।  
गिरिप्रदरमासाद्य पावकं विससर्जतुः॥3.72.1॥

##### शब्दार्थः
कबन्धेन by Kabandha, एवम् in that manner, उक्तौ having been advised, नरेश्वरौ two kings, तौ वीरौ the two heroes, गिरिप्रदरम्  mountain cave, आसाद्य reached, पावकम् fire, विससर्जतुः lighted.

##### आङ्ग्लानुवादः
Thus said by Kabandha, the two lords of men, the heroes reached a cave in the mountain and lighted the fire.



#### श्लोकः
##### मूलम्
लक्ष्मणस्तु महोल्काभिर्ज्वलिताभिस्समन्ततः।  
चितामादीपयामास सा प्रजज्वाल सर्वतः॥3.72.2॥

##### शब्दार्थः
लक्ष्मणस्तु Lakshmana himself, ज्वलिताभिः with burning, महोल्काभिः with big meteorlike logs, समन्ततः all round, चिताम् pyre, आदीपयामास set fire, सर्वतः on all sides, प्रजज्वाल lighted.

##### आङ्ग्लानुवादः
Lakshmana lit the pyre with big meteorlike logs on all sides and it burned.



#### श्लोकः
##### मूलम्
तच्छरीरं कबन्धस्य घृतपिण्डोपमं महत्।  
मेदसा पच्यमानस्य मन्दं दहति पावकः॥3.72.3॥

##### शब्दार्थः
मेदसा with flesh, पच्यमानस्य as the corpse was burning, कबन्धस्य Kabandha's, महत् great, घृतपिण्डोपमम् like a huge ball of ghee, तत् that, शरीरम्  body, पावकः the fire, मन्दम् slowly, दहति burnt.

##### आङ्ग्लानुवादः
As the flesh of Kabandha's body decomposed, if burnt slowly in the fire although it  
was like a huge mass of fat.



#### श्लोकः
##### मूलम्
स विधूय चितामाशु विधूमोऽग्निरिवोत्थितः।  
अरजे वाससी बिभ्रन्मालां दिव्यां महाबलः॥3.72.4॥

##### शब्दार्थः
महाबलः very strong , सः he, अरजे clean, वाससी pair of clothes, दिव्याम् divine, मालाम् garland, बिभ्रत् wearing, चिताम् from the pyre, विधूय  shaking, आशु immediately, विधूमः smokeless, अग्निरिव like fire, उत्थितः he rose up.

##### आङ्ग्लानुवादः
Mighty Kabandha shook himself off the funeral pyre and rose like smokeless fire, wearing a pair of clean clothes and a divine garland.



#### श्लोकः
##### मूलम्
ततश्चिताया वेगेन भास्वरो विमलाम्बरः।  
उत्पपाताशु संहृष्टस्सर्वप्रत्यङ्गभूषणः॥3.72.5॥

##### शब्दार्थः
ततः thereafter, भास्वरः shining brightly, विमलाम्बरः wearing clean clothes, संहृष्टः happily, सर्वप्रत्यङ्गभूषणः limbs adorned with ornaments, आशु instantaneously, वेगेन speedily, चितायाः from the pyre, उत्पपात came out.

##### आङ्ग्लानुवादः
Thereafter shining brightly in pure clothes and wearing ornaments all over the body, Kabandha hurtled out happily and instantaneously from the pyre.



#### श्लोकः
##### मूलम्
विमाने भास्वरे तिष्ठन्हंसयुक्ते यशस्करे।  
प्रभया च महातेजा दिशो दश विराजयन्॥3.72.6॥  
सोऽन्तरिक्षगतो रामं कबन्धो वाक्यमब्रवीत्।  
शृणु राघव तत्त्वेन यथा सीतामवाप्स्यसि॥3.72.7॥

##### शब्दार्थः
सः कबन्धः he, Kabandha, अन्तरिक्षगतः reached the sky, हंसयुक्ते harnessed by swans, यशस्करे famous, भास्वरे shining, विमाने in an aerial chariot, तिष्ठन् seated, महातेजाः a brilliant one, प्रभया with glow, दश दिशः all the ten directions, विराजयन् illumining, रामम् Rama,  
वाक्यम् words, अब्रवीत् said, राघव Raghava, सीताम् Sita, यथा as, अवाप्स्यसि you will be getting her, तत्त्वेन truly, शृणु listen.

##### आङ्ग्लानुवादः
The effulgent Kabandha rose into the sky on a famous aerial chariot harnessed to swans. Seated on it, he illuminated all ten directions and spoke from the sky,'O Raghava I will truly tell you how you will get Sita, listen to me'.



#### श्लोकः
##### मूलम्
राम षड्युक्तयो लोके याभिस्सर्वं विमृश्यते।  
परिमृष्टो दशान्तेन दशाभागेन सेव्यते॥3.72.8॥

##### शब्दार्थः
राम Rama, याभिः by those, सर्वम् all, विमृश्यते is tested, षट् युक्तयः six expedients, लोके in the world, दशान्तेन when one crosses that period, परिमृष्टः a man's test, दशाभागेन met with bad luck, सेव्यते he will be served.

##### आङ्ग्लानुवादः
O Rama there are six expedients (peace,war,marching,neutrality, alliance, making peace with one and waging war with another, for attaining your goal in the world. Only the unlucky can help the unfortunate.



#### श्लोकः
##### मूलम्
दशाभागगतो हीनस्त्वं हि राम सलक्ष्मणः।  
यत्कृते व्यसनं प्राप्तं त्वया दारप्रधर्षणम्॥।3.72.9॥

##### शब्दार्थः
राम Rama, सलक्ष्मणः along with Lakshmana, त्वम् you, दशाभागगतः going through a part of such bad period, हीनः low ebb, यत्कृते by that , त्वया by you, दारप्रधर्षणम् abduction of wife, व्यसनम् sorrow, प्राप्तम् obtained.

##### आङ्ग्लानुवादः
Along with Lakshmna you are passing through a bad period on account of which your wife has been kidnapped and you, lying low, are experiencing great grief, O Rama



#### श्लोकः
##### मूलम्
तदवश्यं त्वया कार्यस्ससुहृत्सुहृदां वर।  
अकृत्वा हि न ते सिद्धिमहं पश्यामि चिन्तयन्॥3.72.10॥

##### शब्दार्थः
सुहृदाम् of friends, वर best one, तत् so, सः that, त्वया by you, अवश्यम् certainly, सुहृत् friend,  
कार्यः should be done, अकृत्वा without doing so, ते to you, सिद्धिम् achievement, अहम् I, चिन्तयन् while I think over, न पश्यामि I do not see.

##### आङ्ग्लानुवादः
O Rama, the best of friends  you should certainly make friendship with him. As I think over the matter, I do not see any success if you do not adopt this method.



#### श्लोकः
##### मूलम्
श्रूयतां राम वक्ष्यामि सुग्रीवो नाम वानरः।  
भ्रात्रा निरस्तः क्रुद्धेन वालिना शक्रसूनुना॥3.72.11॥

##### शब्दार्थः
राम Rama, वक्ष्यामि l tell you, श्रूयताम् listen , शक्रसूनुना by Indra's son, भ्रात्रा by his brother, क्रुद्धेन in a fit of anger, वालिना by Vali, निरस्तः banished from the kingdom, सुग्रीवो नाम named Sugriva, वानरः monkey.

##### आङ्ग्लानुवादः
O Rama, listen. I shall tell you. A monkey named Sugriva has been banished from the kingdom in a fit of anger by his brother Vali, the son of Indra.



#### श्लोकः
##### मूलम्
ऋश्यमूके गिरिवरे पम्पापर्यन्तशोभिते।  
निवसत्यात्मवान्वीरश्चतुर्भिस्सह वानरैः॥3.72.12॥

##### शब्दार्थः
आत्मवान् he is a man of great selfrespect, वीरः a hero, पम्पापर्यन्तशोभिते extending up to lake Pampa, ऋश्यमूके on Rishyamuka, गिरिवरे the best of the mountain, चतुर्भिः with four, वानरैः सह along with monkeys, निवसति residing.

##### आङ्ग्लानुवादः
A hero of great selfrespect, he lives with four monkeys on a beautiful mountain Rishyamuka extending up to lake Pampa.



#### श्लोकः
##### मूलम्
वानरेन्द्रो महावीर्यस्तेजोवानमितप्रभः।  
सत्यसन्धो विनीतश्च धृतिमान्मतिमान्महान्॥3.72.13॥

##### शब्दार्थः
वानरेन्द्रः king of monkeys, महावीर्यः endowed with great strength, तेजोवान् full of valour, अमितप्रभः of limitless lustre, सत्यसन्धः truthful, विनीतः humble, धृतिमान् patient, मतिमान् intelligent, महान् great.

##### आङ्ग्लानुवादः
This king of monkeys is energetic with great strength and limitless lustre. He is humble and truthful, valiant, patient and intelligent. He is great.



#### श्लोकः
##### मूलम्
दक्षः प्रगल्भो द्युतिमान्महाबलपराक्रमः।  
भ्रात्रा विवासितो राम राज्यहेतोर्महाबलः॥3.72.14॥

##### शब्दार्थः
राम Rama, दक्षः efficient, प्रगल्भः eloquent, द्युतिमान् brilliant, महाबलपराक्रमः mighty and brave, महाबलः very strong, राज्यहेतोः for the sake of kingdom, भ्रात्रा by brother, विवासितः is banished.

##### आङ्ग्लानुवादः
He is efficient, eloquent, brilliant. He is mighty and strong. (But) he is banished by his brother from the kingdom, O Rama



#### श्लोकः
##### मूलम्
स ते सहायो मित्रं च सीतायाः परिमार्गणे।  
भविष्यति हिते राम मा च शोके मनः कृथाः॥3.72.15॥

##### शब्दार्थः
राम O Rama, सः he, ते your, मित्रम् friend, सीतायाः Sita's, परिमार्गणे in searching, सहायः  helpful, हिते in the welfare, भविष्यति he will be, शोके in sorrow, मनः your mind, मा कृथाः not indulge.

##### आङ्ग्लानुवादः
O Rama he will help you as a benevolent friend in searching out Sita. Do not indulge in sorrow.



#### श्लोकः
##### मूलम्
भवितव्यं हि यच्चापि न तच्छक्यमिहान्यथा।  
कर्तुमिक्ष्वाकुशार्दूल कालो हि दुरतिक्रमः॥3.72.16॥

##### शब्दार्थः
इक्ष्वाकुशार्दूल best of the Ikshvaku dynasty, यच्चापि whatever, भवितव्यम् has to happen, तत् that, अन्यथा otherwise, कर्तुम् to do, न शक्यम् is not possible, कालः time, दुरतिक्रमः हि cannot be transgressed.

##### आङ्ग्लानुवादः
O best of the Ikshvaku race whatever is due to happen cannot be otherwise.  It is not  
possible to transgress time (fate).



#### श्लोकः
##### मूलम्
गच्छ श्रीघ्रमितो राम सुग्रीवं तं महाबलम्।  
वयस्यं तं कुरु क्षिप्रमितो गत्वाऽद्य राघव॥3.72.17॥  
अद्रोहाय समागम्य दीप्यमाने विभावसौ।

##### शब्दार्थः
राम Rama, इतः thus, श्रीघ्रम् swiftly, महाबलम् mighty, तं सुग्रीवम् to that Sugriva, गच्छ reach, राघव Rama, अद्य today, इतः from here, क्षिप्रम् quickly, गत्वा having gone, अद्रोहाय make alliance without any malice, विभावसौ  the fire, दीप्यमाने  is burning, तम् with him, वयस्यम् friend, कुरु you do.

##### आङ्ग्लानुवादः
O Rama, immediately proceed today from here to mighty Sugriva. Having reached him, make him your friend without malice in the presence of burning fire.



#### श्लोकः
##### मूलम्
स च ते नावमन्तव्यस्सुग्रीवो वानराधिपः॥3.72.18॥  
कृतज्ञः कामरूपी च सहायार्थी च वीर्यवान्।

##### शब्दार्थः
वानराधिपः (अपि सन्) king of the monkeys, सः सुग्रीवः that Sugriva, ते by you, नावमन्तव्यः not to be insulted, कृतज्ञः a grateful one, कामरूपी च he can take any form at will, सहायार्थी च he seeks your help, वीर्यवान् strong.

##### आङ्ग्लानुवादः
Thinking that Sugriva is only a vanara king, he should not be disrespected. He has a sense of gratitude. He can take any form at will. He is in need of your help although he is very strong.



#### श्लोकः
##### मूलम्
शक्तौह्यद्य युवां कर्तुं कार्यं तस्य चिकीर्षितम्॥3.72.19॥  
कृतार्थो वाऽकृतार्थो वा कृत्यं तव करिष्यति।

##### शब्दार्थः
युवाम् you both, अद्य now, तस्य his, चिकीर्षितम् desired, कार्यम् his work, कर्तुम् to do, शक्तौ हि you both have the ability, कृतार्थो वा whether his work is done, अकृतार्थो वा or not done, तव your, कृत्यम् work, करिष्यति he will do.

##### आङ्ग्लानुवादः
You are both young and able to do the work he wants. Whether his work is done or not, he will fulfil your task.



#### श्लोकः
##### मूलम्
स ऋक्षरजसः पुत्रः पम्पामटति शङ्कितः॥.3.72.20॥  
भास्करस्यौरसः पुत्रो वालिना कृतकिल्बिषः।

##### शब्दार्थः
ऋक्षरजसः Riksharaja's, पुत्रः son, भास्करस्य Sungod's, औरसःपुत्रः lawful son, सः he, वालिना Valin, कृतकिल्बिषः developing enmity, शङ्कितः apprehending danger, पम्पाम् on the banks of Pampa, अटति roaming.

##### आङ्ग्लानुवादः
Born of Riksharaja, he is the offspring of the Sungod. He has developed enmity with Vali, and is roaming about the banks of Pampa, suspecting danger from Vali.



#### श्लोकः
##### मूलम्
सन्निधायायुधं क्षिप्रमृष्यमूकालयं कपिम्॥3.72.21॥  
कुरु राघव सत्येन वयस्यं वनचारिणम्।

##### शब्दार्थः
राघव Rama, आयुधम् weapon, सन्निधाय after keeping ready, वनचारिणम् a wanderer in the forest, ऋष्यमूकालयम् dwelling on Rishyamuka, कपिम् monkey, सत्येन truthfully, क्षिप्रम् at once, वयस्यम् friend, कुरु make.

##### आङ्ग्लानुवादः
O Rama, with your weapons kept ready, go to Sugriva, king of the monkeys, a resident of Rishyamuka. He is wandering in the forest. Establish friendship with him.



#### श्लोकः
##### मूलम्
स हि स्थानानि सर्वाणि कार्त्स्न्येन कपिकुञ्जरः॥3.72.22॥  
नरमांसाशिनां लोके नैपुण्यादधिगच्छति।

##### शब्दार्थः
कपिकुञ्जरः foremost of monkeys, सः he, लोके in the world, नरमांसाशिनाम् of cannibals, सर्वाणि all, स्थानानि dwellings, कार्त्स्न्येन entirely, नैपुण्यात् with tact, अधिगच्छति हि will find and reach.

##### आङ्ग्लानुवादः
He is the foremost of the monkeys. He knows well by his wisdom all the  
dwellingplaces of the carnivorous demons in the world.



#### श्लोकः
##### मूलम्
न तस्याविदितं लोकेकिञ्चिदस्ति हि राघव॥3.72.23॥  
यावत्सूर्यः प्रतपति सहस्रांशुररिन्दम।

##### शब्दार्थः
अरिन्दम O subduer of enemies, राघव Rama, सहस्रांशुः the god of a thousand rays, सूर्यः Sun, यावत् so far, प्रतपति radiates, लोके in the world, तस्य his, अविदितम् unknown, किञ्चित् hardly anything, नास्ति हि is not.

##### आङ्ग्लानुवादः
There is nothing unknown to Sugriva in this world as far as the Sun shines, O subduer of enemies



#### श्लोकः
##### मूलम्
स नदीर्विपुलान्शैलान् गिरिदुर्गाणि कन्दरान्॥3.72.24॥  
अन्वीक्ष्य वानरैस्सार्धं पत्नीं तेऽधिगमिष्यति।

##### शब्दार्थः
सः he, वानरैः सार्धम् along with monkeys, नदीः rivers, विपुलान् big, शैलान् mountains, गिरिदुर्गाणि mountain caves, कन्दरान् caverns, अन्वीक्ष्य searching, ते your, पत्नीम् consort, अधिगमिष्यति will find out.

##### आङ्ग्लानुवादः
Along with his monkeys, he will search all rivers, mountains and caves and will find out your consort.



#### श्लोकः
##### मूलम्
वानरांश्च महाकायान्प्रेषयिष्यति राघव॥3.72.25॥  
दिशो विचेतुं तां सीतां त्वद्वियोगेन शोचतीम्।  
स ज्ञास्यति वरारोहां निर्मलां रावणालये॥3.72.26॥

##### शब्दार्थः
राघव Rama, त्वद्वियोगेन by separation from you, शोचतीम् brooding, तां सीताम् that Sita, विचेतुम् to search, महाकायान् gigantic, वानरांश्च monkeys, दिशः in all directions, प्रेषयिष्यति he will send, सः he, रावणालये in Ravana's home, निर्मलाम् chaste, वरारोहाम् beautiful, ज्ञास्यति will find out.

##### आङ्ग्लानुवादः
Sugriva will find out the lady of purity and chastity brooding over you in separation in the abode of Ravana. He can send gigantic monkeys in different directions in order to search for her.



#### श्लोकः
##### मूलम्
स मेरुशृङ्गाग्रगतामनिन्दितां प्रविश्य पातालतलेऽपि वा श्रिताम्।  
प्लवङ्गमानां प्रवरस्तव प्रियां निहत्य रक्षांसि पुनः प्रदास्यति॥3.72.27॥

##### शब्दार्थः
प्लवङ्गमानाम् of monkeys, प्रवरः the best one, सः he, अनिन्दिताम् a blameless, तव प्रियाम् your dear consort, मेरुशृङ्गाग्रगता even if on top of mount Meru, पातालतले or in the nether world, श्रितां वापि or gone there also, प्रविश्य after reaching, रक्षांसि demons, निहत्य  killing, पुनः again, प्रदास्यति he will restore to you.

##### आङ्ग्लानुवादः
Sugriva, king of the monkeys, will reach the demons  and restore you that blameless, beloved consort of yours, even if she is there on top of mount Meru or in the deep underworld.  
इत्यार्ष श्रीमद्रामायणे वाल्मीकीय आदिकाव्ये अरण्यकाण्डे द्विसप्ततितमस्सर्गः॥  
Thus ends the seventysecond sarga of Aranyakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/3_araNyakANDam/05-sItAnveShaNam/072_sItAprAptyupAyakathanam.md">
<details><summary><h3>भूषणम् ...{Loading}...</h3></summary>



एवमुक्तौ तु तौ वीरौ कबन्धेन नरेश्वरौ ।  

गिरिप्रदरमासाद्य पावकं विससर्जतुः  ॥  ३।७२।१  ॥   

अथ संस्कृतः कबन्धः स्वरूपं प्रत्यापन्नो मित्रमुपदिशति द्विसप्ततितमे
एवमुक्तावित्यादि । प्रदरं श्वभ्रम् । आसाद्य प्रापय्य कबन्धमिति शेषः  ॥ 
३।७२।१  ॥   

  

लक्ष्मणस्तु महोल्काभिर्ज्वलिताभिः समन्ततः ।  

चितामादीपयामास सा प्रजज्वाल सर्वतः  ॥  ३।७२।२  ॥   

महोल्काभिः निर्गतज्वालकाष्ठैः  ॥  ३।७२।२  ॥   

  

तच्छरीरं कबन्धस्य घृतपिण्डोपमं महत् ।  

मेदसा पच्यमानस्य मन्दं दहति पावकः  ॥  ३।७२।३  ॥   

मेदसा मांसेन पच्यमानास्य अभिवृद्धस्य कबन्धस्य शरीरम्  ॥  ३।७२।३  ॥   

  

स विधूय चितामाशु विधूमो ऽग्निरिवोत्थितः ।  

अरजे वाससी बिभ्रन्मालां दिव्यां महाबलः  ॥  ३।७२।४  ॥   

अरजे निर्मले । अदन्तत्वमार्षम्  ॥  ३।७२।४  ॥   

  

ततश्चिताया वेगेन भास्वरो विमलाम्बरः ।  

उत्पपाताशु संहृष्टः सर्वप्रत्यङ्गभूषणः  ॥  ३।७२।५  ॥   

तत इति । चिताया उत्पपात सर्वेषु प्रत्यङ्गेष्वङ्गुल्यादिष्वपि भूषणानि
यस्य स तथा  ॥  ३।७२।५  ॥   

  

विमाने भास्वरे तिष्ठन् हंसयुक्ते यशस्करे ।  

प्रभया च महातेजा दिशो दश विराजयन्  ॥  ३।७२।६  ॥   

हंसयुक्त इत्यनेन रामदग्धतया ब्रह्मलोकप्राप्तिः सूच्यते । विराजयन्
अभूदिति शेषः  ॥  ३।७२।६  ॥   

  

सो ऽन्तरिक्षगतो रामं कबन्धो वाक्यमब्रवीत् ।  

शृणु राघव तत्त्वेन यथा सीतामवाप्स्यसि  ॥  ३।७२।७  ॥   

तत्त्वेन परमार्थतः । शृण्विति वाक्यमब्रवीदिति सम्बन्धः  ॥  ३।७२।७  ॥   

  

राम षड्युक्तयो लोके याभिः सत्त्वं विमृश्यते  ॥  ३।७२।८  ॥   

हे राम लोके षड्युक्तयः सन्ति । युक्तयः उपायाः । ते च
सन्धिविग्रहयानासनद्वैधीभावसमाश्रयाः । याभिर्युक्तिभिः सत्त्वं राज्ञां
कृत्यं विमृश्यते ताः सन्तीति  ॥  ३।७२।८  ॥   

  

परिमृष्टो दशान्तेन दशाभागेन सेव्यते ।  

दशाभागगतो हीनस्त्वं हि राम सलक्ष्मणः ।  

यत्कृते व्यसनं प्राप्तं त्वया दारप्रधर्षणम्  ॥  ३।७२।९  ॥   

ततः किमित्यपेक्षायां सन्धिविषयं दर्शयति परिमृष्ट इति । दशा नाम
दौस्थ्यरूपावस्था तस्याः अन्तः परिपाकः तेन परिमृष्टः संस्पृष्टः पुरुषः
दशाभागेन दशायाः भागः परिपाकलक्षणः अंशो यस्य तेन सेव्यते सन्धीयते । अस्तु
प्रकृते किमायातं तत्राह दशाभागगत इति । हे राम सलक्ष्मणस्त्वं दशाभागगतः
दुर्दशापन्नः अत एव हीनश्च । कुतः? यत्कृते येन कारणेन दारप्रधर्षणं नाम
व्यसनं प्राप्तं तेन त्वं दशाभागगगतः  ॥  ३।७२।९  ॥   

  

तदवश्यं त्वया कार्यः स सुहृत्सुहृदां वर ।  

अकृत्वा हि न ते सिद्धिमहं पश्यामि चिन्तयन्  ॥  ३।७२।१०  ॥   

ततो ऽपि किमित्यत्राह तदिति । दशाभागेन त्वया सः दशाभागगतः कश्चित्
सुहृत्कार्यः । अवश्यमित्यत्र हेतुमाह अकृत्वेति । सुहृदम् अकृत्वा
असम्पाद्य सिद्धिं सीतालाभं चिन्तयन्नपि न पश्यामि  ॥  ३।७२।१०  ॥   

  

श्रूयतां राम वक्ष्यामि सुग्रीवो नाम वानरः ।  

भ्रात्रा निरस्तः क्रुद्धेन वालिना शक्रसूनुना  ॥  ३।७२।११  ॥   

ऋश्यमूके गिरिवरे पम्पापर्यन्तशोभिते ।  

निवसत्यात्मवान् वीरश्चतुर्भिस्सह वानरैः  ॥  ३।७२।१२  ॥   

स पुनः क इत्यपेक्षायामाह श्रूयतामित्यादि, श्लोकद्वयमेकान्वयम्  ॥ 
३।७२।११,१२  ॥   

  

वानरेन्द्रो महावीर्यस्तेजोवानमितप्रभः ।  

सत्यसन्धो विनीतश्च धृतिमान्मतिमान्महान्  ॥  ३।७२।१३  ॥   

दक्षः प्रगल्भो द्युतिमान्महाबलपराक्रमः ।  

भ्रात्रा विवासितो राम राज्यहेतोर्महाबलः  ॥  ३।७२।१४  ॥   

स ते सहायो मित्रं च सीतायाः परिमार्गणे ।  

भविष्यति हि ते राम मा च शोके मनः कृथाः  ॥  ३।७२।१५  ॥   

स च त्वत्सदृशगुणकत्वाद्दशाभागगतत्वाच्च ते मित्रतामर्हतीत्याह त्रिभिः
वानरेन्द्र इति । तेजोवान् तेजस्वी । द्युतिमान् कान्तिमान्  ॥  ३।७२।१३१५
 ॥   

  

भवितव्यं हि यच्चापि न तच्छक्यमिहान्यथा ।  

कर्तुमिक्ष्वाकुशार्दूल कालो हि दुरतिक्रमः  ॥  ३।७२।१६  ॥   

शोकापनोदनाय लोकन्यायमाह भवितव्यमिति श्लोकेन  ॥  ३।७२।१६  ॥   

  

गच्छ शीघ्रमितो राम सुग्रीवं तं महाबलम् ।  

वयस्यं तं कुरु क्षिप्रमितो गत्वाद्य राघव ।  

अद्रोहाय समागम्य दीप्यमाने विभावसौ  ॥  ३।७२।१७  ॥   

गच्छेत्यादिसार्धश्लोक एकान्वयः । इतो गत्वेत्यनुवादः । समागम्य सुग्रीवेण
संयुज्य । अद्रोहाय परस्परद्रोहाभावाय । विभावसौ अग्नौ दीप्यमाने सति
अग्निसाक्षिकमित्यर्थः । तं सुग्रीवं वयस्यं कुरु  ॥  ३।७२।१७  ॥   

  

स च ते नावमन्तव्यः सुग्रीवो वानराधिपः ।  

कृतज्ञः कामरूपी च सहायर्थी च वीर्यवान्  ॥  ३।७२।१८  ॥   

स च सुग्रीवः ते त्वया नावमन्तव्यः अयं तिर्यक् किमनेनेति तस्मिन्नावमतिः
कार्या । तत्र हेतुमाह कृतज्ञ इति  ॥  ३।७२।१८  ॥   

  

शक्तौ ह्यद्य युवां कर्तुं कार्यं तस्य चिकीर्षितम् ।  

कृतार्थो वा ऽकृतार्थो वा कृत्यं तव करिष्यति  ॥  ३।७२।१९  ॥   

तस्य सुग्रीवस्य । चिकीर्षितं युवां कर्तुं शक्तौ अतः स कृतार्थः
कृतस्वप्रयोजनः । अकृतार्थः करिष्यमाणस्वप्रयोजनो वा तव कृत्यं करिष्यति  ॥ 
३।७२।१९  ॥   

  

स ऋक्षरजसः पुत्रः पम्पामटति शङ्कितः ।  

भास्करस्यौरसः पुत्रो वालिना कृतकिल्बिषः  ॥  ३।७२।२०  ॥   

स कस्य पुत्रः कुत्र तिष्ठतीत्यत्राह स इति । सन्धिरार्षः ।
ऋक्षरजास्तन्मातेत्याहुः । पम्पामटति तत्तीरे पर्यटति । शङ्कितः
वालिनिमित्तमिति शेषः । कृतकिल्बिषः कृतवैरः  ॥  ३।७२।२०  ॥   

  

सन्निधायायुधं क्षिप्रमृश्यमूकालयं कपिम् ।  

कुरु राघव सत्येन वयस्यं वनचारिणम्  ॥  ३।७२।२१  ॥   

सख्यं च न केवलमग्निसाक्षिकं किन्त्वायुधमपि सन्निधाप्य कर्तव्यमित्याह
सन्निधायेति । सत्येन शपथेन  ॥  ३।७२।२१  ॥   

  

स हि स्थानानि सर्वाणि कार्त्स्न्येन कपिकुञ्जरः ।  

नरमांसाशिनां लोके नैपुण्यादधिगच्छति  ॥  ३।७२।२२  ॥   

नरमांसाशिनां राक्षसानाम् । अधिगच्छति ज्ञास्यति  ॥  ३।७२।२२  ॥   

  

न तस्याविदितं लोके किञ्चिदस्ति हि राघव ।  

यावत्सूर्यः प्रतपति सहस्रांशुररिन्दम  ॥  ३।७२।२३  ॥   

नेति । यावत्सूर्यः प्रतपति तावति लोक इत्यन्वयः  ॥  ३।७२।२३  ॥   

  

स नदीर्विपुलाञ्छैलान् गिरिदुर्गाणि कन्दरान् ।  

अन्वीक्ष्य वानरैः सार्धं पत्नीं ते ऽधिगमिष्यति  ॥  ३।७२।२४  ॥   

स इति । अधिगमिष्यति ज्ञास्यति  ॥  ३।७२।२४  ॥   

  

वानरांश्च महाकायान् प्रेषयिष्यति राघव ।  

दिशो विचेतुं तां सीतां त्वद्वियोगेन शोचतीम्  ॥  ३।७२।२५  ॥   

स ज्ञास्यति वरारोहां निर्मलां रावणालये  ॥  ३।७२।२६  ॥   

वानरांश्चेति सार्धश्लोकः । शोचतीं शोचन्तीम्  ॥  ३।७२।२५,२६  ॥   

  

स मेरुशृङ्गाग्रगतामनिन्दितां प्रविश्य पातालतले ऽपि वाश्रिताम् ।  

प्लवङ्गमानां प्रवरस्तव प्रियां निहत्य रक्षांसि पुनः प्रदास्यति  ॥ 
३।७२।२७  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे
द्विसप्ततितमः सर्गः  ॥  ७२  ॥   

स इति । प्रविश्य रक्षांसि निहत्येत्यन्वयः । अनिन्दितामिति सीतायाः
शुद्धत्वप्रतिज्ञा  ॥  ३।७२।२७  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने द्विसप्ततितमः सर्गः  ॥  ७२  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/3_araNyakANDam/05-sItAnveShaNam/072_sItAprAptyupAyakathanam.md">
<details><summary><h3>शिरोमणी ...{Loading}...</h3></summary>



कबन्धशरीरदाहमाह--एवमित्यादिभिः । कबन्धेन एवमुक्तौ तौ रामलक्ष्मणौ
गिरिप्रदरं गिरिगर्तमासाद्य प्राप्य तत्र चितां निर्मायेति कबन्धशरीरं
संस्थाप्येति च शेषः, पावकं विससर्जतुः विससृजतुः  ॥  ३।७२।१  ॥   

  

लक्ष्मण इति । लक्ष्मणस्तु ज्वलिताभिः महोल्काभिः समन्ततः चितामादीपयामास
अत एव सा चिता सर्वतः प्रजज्वाल  ॥  ३।७२।२  ॥   

  

तदिति । पच्यमानस्य दह्यमानस्य मेदसा मांसेन पूर्णमिति शेषः, अत एव
घृतपिण्डोपमं तच्छरीरं पावको मन्दं दहति  ॥  ३।७२।३  ॥   

  

स इति । स कबन्धः चितामाशु विधूय प्रकम्प्य अजरे जीर्णजारहिते नवीने
इत्यर्थः, वाससी दिव्यां मालां पच बिभ्रत्सन् विधूमः धूमरहितः अग्निरिव
उत्थितः  ॥  ३।७२।४  ॥   

  

तत इति । विरजाम्बरः नवीनाम्बरवान् भास्वरः अतिप्रकाशवान्
सर्वप्रत्यङ्गभूषणः सर्वेषु प्रत्यङ्गेषु करादिषु भूषणानि यस्य सः अत एव
संहृष्टो महातेजाः कबन्धः भास्वरे विमाने तिष्ठन् प्रभया दश दिशो
विराजयंश्च सन् ततः तस्याश्चिताया वेगेन उत्पपात । श्लोकद्वयमेकान्वयि  ॥ 
३।७२।५६  ॥   

  

स इति । अन्तरिक्षगतः स कबन्धः हे राघव यथा सीतामवाप्स्यसि तथा तत्त्वेन
शृणु इति राममब्रवीत्  ॥  ३।७२।७  ॥   

  

तद्वचनाकारमाह--रामेत्यादिभिः । हे राम याभिर्युक्तिभिः सर्वं कृत्यं लोके
विमृश्यते विज्ञायते ताः युक्तयः संधिविग्रहयानासनद्वैधीभावसमाश्रयाख्याः
षट् सन्तीति शेषः, एतेन  

राजभिस्ताः अवश्यं कर्तव्या इति सूचितम् । अर्धं पृथक् । त्वयि
दुःखप्राप्तिर्न संभवतीति बोधयन्नाह--परिमृष्ट इति । दशा सर्वदंशकेन अन्तेन
कालेन परिमृष्टः वशं प्राप्तः पुरुषः दशाभागेन दशांशेन दुर्दशयेत्यर्थः,
सेव्यते प्राप्यते दशान्तेन कालेन हीनस्तद्वशत्वानाक्रान्तो ऽपि स
लक्ष्मणस्त्वं दशाभागगतः भार्यापहरणेन कुदशां प्राप्तः इव । हिरिवार्थे
आश्चर्यमेतदिति तात्पर्यम् । अर्धद्वयमेकान्वयि  ॥  ३।७२।८  ॥   

  

यदिति । यत् यस्मात् दारप्रधर्षणं दारापहरणमत एव व्यसनं दुःखं त्वया
प्राप्तं तत् तस्य कृते छेदाय सः केनचिद्धेतुना दुर्दशां प्राप्तः
सुहृन्मित्रं त्वया कार्यः करणीयः हि यतः अकृत्वा सुहृदमिति शेषः, ते
सिद्धिं चिन्तयन्नहं न पश्यामि  ॥  ३।७२।९१०  ॥   

  

ननु तादृशः को ऽस्तीत्यत आह--श्रूयतामिति । हे राम अहं वक्ष्यामि तादृशमिति
शेषः, अतस्त्वया श्रूयताम् । तद्वचनाकारमाह--शक्रसूनुना क्रुद्धेन भ्रात्रा
वालिना सुग्रीवो नाम वानरो निरस्तः अत एव पम्पापर्यन्तशोभिते पम्पाप्रदेशेन
विराजिते गिरिवरं ऋष्यमूके चतुर्भिर्वानरैः सह निवसति  ॥  ३।७२।१११२  ॥   

  

निरसनप्रकारमाह--वानरेन्द्र इति । महावीर्यत्वादिविशिष्टः वानरेन्द्रः
सुग्रीवः राज्यहेतोः भ्रात्रा विवासितः ततस्तेजस्वी प्रतापवान् अमितप्रभः
अनियतबुद्धिविशेषविशिष्टः । श्लोकद्वयमेकान्वयि  ॥  ३।७२।१३१४  ॥   

  

स इति । हे राम सुग्रीवस्ते मित्रम् अत एव सीतायाः परिमार्गणे अन्वेषणे
सहायश्च भविष्यति अतः शोके मनो मा कृथाः  ॥  ३।७२।१५  ॥   

  

इदानीं राक्षसविध्वंससमयः संप्राप्त इति बोधयन्नाह--भवितव्यमिति । हे
इक्ष्वाकुशार्दूल यद्भवितव्यं तदन्यथा कर्तुं न शक्यं जनैरिति शेषः । तत्र
हेतुः-- हि यतः कालः दुरतिक्रमः अतिक्रमितुमशक्यः  ॥  ३।७२।१६  ॥   

  

गच्छेति । हे राघव महाबलं तं सुग्रीवमितः शीघ्रं गच्छ तं सुग्रीवं गत्वा
अद्रोहाय द्रोहानुत्पत्तये दीप्यमाने विभावसौ वह्निसमीपे समागम्य प्राप्य
वयस्यं सखायं कुरु अत एव वानराधिपः कृतज्ञत्वादिविशिष्टः स कृतसख्यः
सुग्रीवस्ते त्वया नावमन्तव्यः । सार्धश्लोकद्वयमेकान्वयि  ॥  ३।७२।१७१८
 ॥   

  

सख्यकरणयोग्यतां बोधयन्नाह--शक्ताविति । तस्य सुग्रीवस्य
चिकीर्षितमिच्छाविषयीभूतं कार्यं कर्तुं युवां शक्तौ समर्थौ कृतार्थः
कृतप्रयोजनो वा अकृतार्थो वा तव कृत्यं कार्यं करिष्यति, एतेन सुग्रीवस्य
सत्यप्रतिज्ञत्वं सूचितम् । अर्धद्वयमेकान्वयि  ॥  ३।७२।१९  ॥   

  

सुग्रीवस्थानं निर्दिशन्नाह--स इति । वालिना स्वभ्रात्रा सह कृतकिल्बिषः
वाल्यपराधकारीत्यर्थः, अत एव शङ्कितः भ्रातुः प्राप्तशङ्कः भास्करस्य
सूर्यस्यौरसः उरसो जातः पुत्रः ऋक्षरजसस्तदभिधस्य पुत्रः क्षेत्रज
इत्यर्थः, स सुग्रीवः पम्पामटति  ॥  ३।७२।२०  ॥   

  

समिति । ऋष्यमूकालयम् ऋष्यमूके आलयं यस्य तं कपिं सुग्रीवम् अग्निसन्निधौ
आयुधं संनिधाय सत्येन शपथेनेत्यर्थः, वयस्यं सखायं कुरु  ॥  ३।७२।२१  ॥   

  

स इति । कपिकुञ्जरः कपिश्रेष्ठः स सुग्रीवः नरमांसाशिनां राक्षसानां
सर्वाणि स्थानानि  

नैपुण्यात्स्वनिपुणतया कार्त्स्न्येनाधिगच्छति प्राप्नोति जानाति वा अत
एतस्य सुग्रीवस्याविदितमज्ञातं लोके किंचिन्नास्ति । सार्धः श्लोक एकान्वयी
 ॥  ३।७२।२२२३  ॥   

  

यावदिति । सहस्रांशुः सहस्रकिरणविशिष्टः सूर्यः यावद्देशं प्रतपति
तावद्देशं नदीप्रभृतीन् वानरैः सार्धमन्विष्यते पत्नीमधिगमिष्यति ज्ञात्वा
बोधयिष्यति । सार्धश्लोक एकान्वयी  ॥  ३।७२।२४  ॥   

  

तदेव भङ्ग्यन्तरेणाह--वानरानिति । दिशः पूर्वादिदिग्भागान्
विचेतुमन्वेषितुं महाकायान्वानरान्प्रेषयिष्यति अत एव त्वद्वियोगेन शोचतीं
रावणालये विद्यमानां मैथिलीम् अन्वेष्यति त्वां प्रापयिष्यति सीता
रावणेनापि हृतेति ज्ञाने ऽपि सर्वदिगन्वेषणोक्त्या सर्वास्वपि दिक्षु
रावणालयमस्तीति सूचितम्  ॥  ३।७२।२५२६  ॥   

  

स इति । प्लवङ्गमानां शाखामृगाणामृषभो ऽधिपतिः स सुग्रीवः
मेरुशृङ्गाग्रगतां वा पातालतले आश्रितां वा प्रविश्य रक्षांसि निहत्य
अनिन्दितां नित्यं निन्दारहितां तव प्रियां पुनः प्रदास्यति  ॥  ३।७२।२७
 ॥   

  

इति श्रीमद्वाल्मीकीयरामायणव्याख्याने रामायणशिरोमणावारण्यकाण्डे
द्विसप्ततितमः सर्गः  ॥  ३।७२  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/3_araNyakANDam/05-sItAnveShaNam/072_sItAprAptyupAyakathanam.md">
<details><summary><h3>तिलकम् ...{Loading}...</h3></summary>



प्रदरं गर्तमासाद्य कबन्धं प्रापय्य सर्वतः काष्ठानि दत्त्वा तत्राग्निं
ददतुः  ॥  ३।७२।१,२  ॥   

  

मेदसा पूर्णस्येति शेषः । मेदःपूर्णत्वान्मन्ददाहः दहतादहत्  ॥  ३।७२।३  ॥   

  

अरजे निर्मले  ॥  ३।७२।४  ॥   

  

चिताया उत्पपात । भास्वरः कान्तिमान् । सर्वेषु प्रत्यङ्गेषु करचरणादिषु
भूषणानि यस्य  ॥  ३।७२।५  ॥   

  

हंसयुक्ते रामकृतसंस्कारप्रभावेण पूर्वतपःप्रभावेम चैवंभूतं विमानं
प्राप्तः  ॥  ३।७२।६  ॥   

  

तत्त्वेन परमार्थत उच्यमानमिति शेषः  ॥  ३।७२।७  ॥   

  

अथ प्रतिज्ञातुमुपायमाहराम षडिति । षड्युक्तयः
संधिविग्रहयानासनद्वैधीभावसमाश्रयाख्या लोके सन्ति । याभिर्युक्तिभिः सर्वं
वस्तुजातं राज्ञा विमृश्यते विमृश्य प्राप्यते । तत्र दशान्तेन
दुर्दशापरिपाककालेन यः परिमृष्टः स दशाभागेन दशाभागं दुर्दशापरिपाकावस्थां
प्राप्तेन सेव्यत इति नीतिः । तस्मात्त्वयान्त्य उपायः समाश्रयः कार्य
इत्यर्थः । ऽपरिभ्रष्टःऽ इति पाठे दशान्तेन
दुर्दशापरिपाककच्छेनार्थाद्भंशित इत्यर्थः  ॥  ३।७२।८  ॥   

  

नन्वहं दशाभागं प्राप्त इति कथं त्वया निर्णीतं तत्राहदशाभागगत इति ।
यतस्त्वं सलक्ष्मण एव हीनः राज्यादिनेत्यर्थः । यत्कृते यदृशाभागनिमित्तं
त्वया दारप्रधर्षणं प्राप्तं तेन त्वं ज्ञायते दुर्दशाभोगकालं प्राप्त इति
 ॥  ३।७२।९  ॥   

  

यदेवमतस्त्वया स सुहृदृशाभागप्राप्तः सुहृत्कार्यः । तत्करणावश्यकत्वे
हेतुमाहअकृत्वेति  ॥  ३।७२।१०  ॥   

  

तादृशः सुहृत्क इत्यत आहश्रूयतामिति  ॥  ३।७२।११  ॥   

  

पम्पापर्यन्तेन पम्पाप्रदेशेन शोभिते । चतुर्भिः मन्त्रिभिरिति शेषः  ॥ 
३।७२।१२  ॥   

  

तेजोवान्प्रतापी । अमितप्रभो ऽपरिच्छिन्नकान्तिः  ॥  ३।७२।१३  ॥   

  

द्युतिमान् । तद्गुणानां वास्तवत्वबोधनायोक्तस्यापि कस्यचित्पुनः कथनम्  ॥ 
३।७२।१४  ॥   

  

रे राम ते भविष्यति । हिर्निश्चये  ॥  ३।७२।१५  ॥   

  

यद्भवितव्यं राज्यभ्रंशदारापहारादिदुःखं तदन्यथा कर्तु केनापि न शक्यमिति ।
अतः शोकेन मनो मा कृथा इति शेषः । ते इत्यादीनां पुनरुक्तस्तु रामदुःखेन
तस्यापि दुःखितचित्तत्वान्न दोषाय  ॥  ३।७२।१६  ॥   

  

तं गच्छन्तं वयस्यं कुर्वित्यन्वयः  ॥  ३।७२।१७  ॥   

  

परस्परं द्रोहपरिहारायाग्निसाक्षिकं सख्यं कार्यमित्याहअद्रोहायेति  ॥ 
३।७२।१८  ॥   

  

तस्य तिर्यक्त्वात्तदवमतिः कुतो न कार्येत्यत्र हेतुमाहकृतज्ञ इति । ननु स
किमर्थं मया सह मैत्रीं कुर्यादत आह--सहायार्थीति । नन्वावाभ्यामशक्ताभ्यां
कस्तस्य सहायार्थ इत्यत आह--शक्तौ हीति । तस्य चिकीर्षितं कार्यं कर्तुं
युवां शक्तावित्यन्वयः  ॥  ३।७२।१९  ॥   

  

ननु तस्य तिरश्चो ऽस्मत्साहाय्ये का शक्तिस्तत्राह--कृतार्थ इति । स
कृतार्थस्त्वया कृतप्रयोजनः करिष्यमाणप्रयोजनो ऽपि तव कार्यं
सीतान्वेषणादिरूपं स करिष्यत्येव । तथासामर्थ्ये प्रयोजकं तस्य
कुलीनत्वमाह--स ऋक्षेति । पुत्रः क्षेत्रज इत्यर्थः  ॥  ३।७२।२०  ॥   

  

तदेवाह--भास्करस्यौरस इति । कृतकिल्बिषः कृतवैरः, अत एव वालिनः शङ्कितो
ऽटति तमग्निनिधावायुधं संनिधाय संस्थाप्य तेन सत्येन च तं कपिं वयस्यं कुरु
। हि यतः स रक्षसां स्थानानि सर्वाणि जानाति  ॥  ३।७२।२१२४  ॥   

  

अधिगमिष्यति ज्ञास्यति  ॥  ३।७२।२५  ॥   

  

रावणालये शोचन्तीमिति संबन्धः । अनेन ज्ञायते सर्वदिक्षु रावणालयाः सन्ति ।
तत्र किंदिक्स्थरावणालये इति ज्ञातु सर्वदिग्विचयनम्  ॥  ३।७२।२६  ॥   

  

अनिन्दितां निर्मलाम् अनेन सीताशुद्धत्वं ज्ञापितम्  ॥  ३।७२।२७  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽरण्यकाण्डे द्विसप्ततितमः सर्गः  ॥  ३।७२  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/3_araNyakANDam/05-sItAnveShaNam/072_sItAprAptyupAyakathanam.md">
<details><summary><h3>द्राविडपाठः ...{Loading}...</h3></summary>


एवमुक्तौ तु तौ वीरौ कबन्धेन नरेश्वरौ।  
गिरिप्रदरमासाद्य पावकं विससर्जतुः ॥ 3.72.1 ॥   
लक्ष्मणस्तु महोल्काभिर्ज्वलिताभिः समन्ततः।  
चितामादीपयामास सा प्रजज्वाल सर्वतः ॥ 3.72.2 ॥   
तच्छरीरं कबन्धस्य घृतपिण्डोपमं महत्।  
मेदसा पच्यमानस्य मन्दं दहति पावकः ॥ 3.72.3 ॥   
स विधूय चितामाशु विधूमोऽग्निरिवोत्थितः।  
अरजे वाससी बिभ्रन्मालां दिव्यां महाबलः ॥ 3.72.4 ॥   
ततश्चिताया वेगेन भास्वरो विमलाम्बरः।  
उत्पपाताशु संहृष्टः सर्वप्रत्यङ्गभूषणः ॥ 3.72.5 ॥   
विमाने भास्वरे तिष्ठन् हंसयुक्ते यशस्करे।  
प्रभया च महातेजा दिशो दश विराजयन् ॥ 3.72.6 ॥   
सोऽन्तरिक्षगतो रामं कबन्धो वाक्यमब्रवीत्।  
शृणु राघव तत्त्वेन यथा सीतामवाप्स्यसि ॥ 3.72.7 ॥   
राम षड्युक्तयो लोके याभिः सत्त्वं विमृश्यते ॥ 3.72.8 ॥   
दशाभागगतो हीनस्त्वं हि राम सलक्ष्मणः।  
यत्कृते व्यसनं प्राप्तं त्वया दारप्रधर्षणम् ॥ 3.72.9 ॥   
तदवश्यं त्वया कार्यः स सुहृत्सुहृदां वर।  
अकृत्वा हि न ते सिद्धिमहं पश्यामि चिन्तयन् ॥ 3.72.10 ॥   
श्रूयतां राम वक्ष्यामि सुग्रीवो नाम वानरः।  
भ्रात्रा निरस्तः क्रुद्धेन वालिना शक्रसूनुना ॥ 3.72.11 ॥   
ऋश्यमूके गिरिवरे पम्पापर्यन्तशोभिते।  
निवसत्यात्मवान् वीरश्चतुर्भिस्सह वानरैः ॥ 3.72.12 ॥   
वानरेन्द्रो महावीर्यस्तेजोवानमितप्रभः।  
सत्यसन्धो विनीतश्च धृतिमान्मतिमान्महान् ॥ 3.72.13 ॥   
दक्षः प्रगल्भो द्युतिमान्महाबलपराक्रमः।  
भ्रात्रा विवासितो राम राज्यहेतोर्महाबलः ॥ 3.72.14 ॥   
स ते सहायो मित्रं च सीतायाः परिमार्गणे।  
भविष्यति हि ते राम मा च शोके मनः कृथाः ॥ 3.72.15 ॥   
भवितव्यं हि यच्चापि न तच्छक्यमिहान्यथा।  
कर्तुमिक्ष्वाकुशार्दूल कालो हि दुरतिक्रमः ॥ 3.72.16 ॥   
वयस्यं तं कुरु क्षिप्रमितो गत्वाद्य राघव।  
अद्रोहाय समागम्य दीप्यमाने विभावसौ ॥ 3.72.17 ॥   
स च ते नावमन्तव्यः सुग्रीवो वानराधिपः।  
कृतज्ञः कामरूपी च सहायर्थी च वीर्यवान् ॥ 3.72.18 ॥   
शक्तौ ह्यद्य युवां कर्तुं कार्यं तस्य चिकीर्षितम्।  
कृतार्थो वाऽकृतार्थो वा कृत्यं तव करिष्यति ॥ 3.72.19 ॥   
स ऋक्षरजसः पुत्रः पम्पामटति शङ्कितः।  
भास्करस्यौरसः पुत्रो वालिना कृतकिल्बिषः ॥ 3.72.20 ॥   
सन्निधायायुधं क्षिप्रमृश्यमूकालयं कपिम्।  
कुरु राघव सत्येन वयस्यं वनचारिणम् ॥ 3.72.21 ॥   
स हि स्थानानि सर्वाणि कार्त्स्न्येन कपिकुञ्जरः।  
नरमांसाशिनां लोके नैपुण्यादधिगच्छति ॥ 3.72.22 ॥   
न तस्याविदितं लोके किञ्चिदस्ति हि राघव।  
यावत्सूर्यः प्रतपति सहस्रांशुररिन्दम ॥ 3.72.23 ॥   
स नदीर्विपुलाञ्छैलान् गिरिदुर्गाणि कन्दरान्।  
अन्वीक्ष्य वानरैः सार्धं पत्नीं तेऽधिगमिष्यति ॥ 3.72.24 ॥   
वानरांश्च महाकायान् प्रेषयिष्यति राघव।  
दिशो विचेतुं तां सीतां त्वद्वियोगेन शोचतीम् ॥ 3.72.25 ॥   
स ज्ञास्यति वरारोहां निर्मलां रावणालये ॥ 3.72.26 ॥   
स मेरुशृङ्गाग्रगतामनिन्दितां प्रविश्य पातालतलेऽपि वाश्रिताम्।  
प्लवङ्गमानां प्रवरस्तव प्रियां निहत्य रक्षांसि पुनः प्रदास्यति ॥ 3.72.27 ॥   

</details>
</div>
