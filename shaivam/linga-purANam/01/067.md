---
title: ०६७

---
ययातिरुवाच॥  
ब्राह्मणप्रमुखा वर्णाः सर्वे श्रृण्वन्तु मे वचः॥  
ज्येष्ठं प्रति यथा राज्यं न देयं मे कथञ्चन॥ ६७.१ ॥  
  
मम ज्येष्ठेन यदुना नियोगो नानुपालितः॥  
प्रतिकूलमतिश्चैव न स पुत्रः सतां मतः॥ ६७.२ ॥  
  
मातापित्रोर्वचनकृत्सद्भिः पुत्रः प्रशस्यते॥  
स पुत्रः पुत्रवद्यस्तु वर्तते मातृपितृषु॥ ६७.३ ॥  
  
यदुनाहमवज्ञातस्तथा तुर्वसुनापि च॥  
द्रुह्येन चानुना चैव मय्यवज्ञा कृता भृशम्॥ ६७.४ ॥  
  
पुरुणा च कृतं वाक्यं मानितश्च विशेषतः॥  
कनीयान्मम दायादो जरा येन धृता मम॥ ६७.५ ॥  
  
शुक्रेण मे समादिष्टा देवयान्याः कृते जरा॥  
प्रार्थितेन पुनस्तेन जरा सञ्चारिणी कृता॥ ६७.६ ॥  
  
शुक्रेण च वरो दत्तः काव्येनोशनसा क्वयम्॥  
पुत्रो यस्त्वानुवर्तेत स ते राज्यधरस्त्विति॥ ६७.७ ॥  
  
भवन्तोऽप्यनुजानन्तु पूरू राज्येऽभिषिच्यते॥  
प्रकृतय ऊचुः॥  
यः पुत्रो गुणसम्पन्नो मातापित्रोर्हितः सदा॥ ६७.८ ॥  
  
सर्वमर्हति कल्याणं कनीया नपि स प्रभुः॥  
अर्हः पूरुरिदं राज्यं यः सुतो वाक्यकृत्तव॥ ६७.९ ॥  
  
वरदानेन शुक्रस्य न शक्यं कर्तुमन्यथा॥  
सूत उवाच॥  
एवं जानपदैस्तुष्टैरित्युक्तो नाहुषस्तदा॥ ६७.१೦ ॥  
  
अभिषिच्य ततो राज्यं पूरुं स सुतमात्मनः॥  
दिशि दक्षिणपूर्वस्यां तुर्वसुं पुत्रमादिशत्॥ ६७.११ ॥  
  
दक्षिणायामथो राजा यदुं ज्येष्ठं न्ययोजयेत्॥  
प्रतीच्यामुत्तरस्यां तु द्रुह्युं चानुं च तावुभौ॥ ६७.१२ ॥  
  
सप्तद्वीपां ययातिस्तु जित्वा पृथ्वीं ससागराम्॥  
व्यभजच्च त्रिधा राज्यं पुत्रेभ्यो नाहुषस्तदा॥ ६७.१३ ॥  
  
पुत्रसङ्क्रामितश्रीस्तु हर्षनिर्भरमानसः॥  
प्रीतिमानभवद्राजा भारमावेश्य बन्धुषु॥ ६७.१४ ॥  
  
अत्र गाथा महाराज्ञा पुरा गीता ययातिना॥  
याभिः प्रत्याहरेत्कामान्सर्वतोङ्गानि कूर्मवत्॥ ६७.१५ ॥  
  
ताभिरेव नरः श्रीमान्नान्यथा कर्मकोटिकृत्॥  
न जातु कामः कामानामुपभोगेन शाम्यति॥ ६७.१६ ॥  
  
हविषा कृष्णवर्त्मेव भूय एवाभिवर्धते॥  
यत्पृथिव्यां व्रीहियवं हिरण्यं पशवः स्त्रियः॥ ६७.१७ ॥  
  
नालमेकस्य तत्सर्वमिति मत्वा शमं व्रजेत्॥  
यदा न कुरुते भावं सर्वभूतेषु पापकम्॥ ६७.१८ ॥  
  
कर्मण मनसा वाचा ब्रह्म सम्पद्यते तदा॥  
यदा परान्न बिभेति परे चास्मान्न बिभ्यति॥ ६७.१९ ॥  
  
यदा न निन्देन्न द्वोष्टि ब्रह्म सम्पद्यते तदा॥  
या दुस्त्यजा दुर्मतिभिर्या न जीर्यति जीर्यतः॥ ६७.२೦ ॥  
  
योसौ प्राणान्तिको रोगस्तां तृष्णां त्यजतः सुखम्॥  
जीर्यन्ति जीर्यतः केशा दन्ता जीर्यान्ति जीर्यतः॥ ६७.२१ ॥  
  
चक्षुः श्रोत्रे च जीर्येते तृष्णैका निरुपद्रवा॥  
जीर्यन्ति देहिनः सर्वे स्वभावादेव नान्यथा॥ ६७.२२ ॥  
  
जीविताशा धनाशा च जीयतोपि न जीर्यते॥  
यच्च कामसुखं लोके यच्च दिव्यं महत्सुखम्॥ ६७.२३ ॥  
  
तृष्णाक्षयसुखस्यैतत्कलां नार्हति षोडशीम्॥  
एवमुक्त्वा स राजर्षिः सदारः प्राविशद्वनम्॥ ६७.२४ ॥  
  
भृगुतुङ्गे तपस्ते वा तत्रैव च महायशाः॥  
साधयित्वा त्वनशनं सदारः स्वर्गमाप्तवान्॥ ६७.२५ ॥  
  
तस्य वंशास्तु पञ्चैते पुण्या देवर्षिसत्कृताः॥  
यैर्व्याप्ता पृथिवी कृत्स्ना सूर्यस्येव मरीचिभिः॥ ६७.२६ ॥  
  
धनी प्रजावानायुष्मान्कीर्तिमांश्च भवेन्नरः॥  
ययातिचरितं पुण्यं पठञ्छृण्वंश्च बुद्धिमान्॥ ६७.२७ ॥  
  
सर्वपाप विनिर्मुक्तः शिवलोके महीयते॥ ६७.२८ ॥  
  
इति श्रीलिङ्गमहापुराणे पूर्वभागे सोमवंशे ययातिचरितं नाम सप्तषष्टितमोऽध्यायः॥ ६७ ॥