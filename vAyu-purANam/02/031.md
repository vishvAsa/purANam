---
title: ०३१

---
        ॥ऋषयः ऊचुः॥  
मरुतेन कथं कन्या राज्ञे दत्ता महात्मना।  
किंवीर्याश्च महात्मानो जाता मरुतकन्यकाः ॥ ३१.१ ॥  
  
         ॥सूत उवाच॥  
आहवन् तं मरुत्सोममन्नकामः प्रजेश्वरम्।  
मासि मासि महातेजाः षष्टिसंवत्सरान्नृपः ॥ ३१.२ ॥  
  
तेन ते मरुतस्तस्य मरुत्सोमेन तोषिताः।  
अक्षय्यान्नं ददुः प्रीताः सर्वकामपरिच्छदम् ॥ ३१.३ ॥  
  
अन्नं तस्य सकृत्पक्वमहोरात्रे न क्षीयते।  
कोटिशो दीयमानं च सूर्य्यस्योदयनादपि ॥ ३१.४ ॥  
  
मित्राज्योतिस्तु कन्यायां मरुतस्य च धीमतः।  
तस्माज्जाता महासत्त्वा धर्मज्ञा मोक्षदर्शिनः ॥ ३१.५ ॥  
  
सन्न्यस्य गृहधर्माणि वैराग्यं समुपस्थिताः।  
यतिधर्ममवाप्येह ब्रह्मभूयाय ते गताः ॥ ३१.६ ॥  
  
अनपायस्ततो जातस्तदा धर्मप्रदत्तवान्।  
क्षत्रधर्मस्ततो जातः प्रतिपक्षो महातपाः ॥ ३१.७ ॥  
  
प्रतिपक्षसुतश्चापि सञ्जयो नाम विश्रुतः।  
सञ्जयस्य जयः पुत्रो विजयस्तस्य जग्मिवान् ॥ ३१.८ ॥  
  
विजयस्य जयः पुत्रस्तस्य हर्यन्द्वतः स्मृतः ।  
हर्यन्दुतस्ततो राजा सहदेवः प्रतापवान् ॥ ३१.९ ॥  
  
सहदेवस्य धर्मात्मा अदीन इति विश्रुतः।  
अदीनस्य जयत्सेनस्तस्य पुत्रोऽथ सङ्कृतिः ॥ ३१.१० ॥  
  
सङ्कृतेरपि धर्मात्मा कृतधर्मा महायशाः।  
इत्येते क्षत्र धर्माणो नहुषस्य निबोधत ॥ ३१.११ ॥  
  
नहुषस्य तु दायादाः षडिन्द्रोपमतेजसः।  
उत्पन्नाः पितृकन्यायां विरजायां महौजसः ॥ ३१.१२ ॥  
  
यतिर्ययातिः संयातिरायातिः पञ्च तुद्वयः।  
यतिर्ज्येष्ठस्तु तेषां वै ययातिस्तु ततोऽवरः ॥ ३१.१३ ॥  
  
काकुत्स्थकन्यां गां नाम लेभे पत्नीं यतिस्तदा।  
संयातिर्मो क्षमास्थाय ब्रह्मभूतोऽभवन्मुनिः ॥ ३१.१४ ॥  
  
तेषां मध्ये तु पञ्चानां ययातिः पृथिवीपतिः।  
देवयानिमुशनसः सुतां भार्यामवाप ह ॥ ३१.१५ ॥  
  
शर्मिष्ठा मासुरीं चैव तनयां वृषपर्वणः।  
यदुं च तुर्वसुं चैव देवयानिर्व्यजायत ॥ ३१.१६ ॥  
  
द्रुह्युञ्चानुञ्च पूरुञ्च शर्मिष्ठा वार्षपर्वणी ।  
अजीजनन्महावीर्यान् सुतान्देवसुतोपमान् ॥ ३१.१७ ॥  
  
रथन्तस्मै ददौ रुद्रः प्रीतः परमभास्वरम्।  
असङ्गं काञ्चनं दिव्यमक्षयौ च महेषुधी ॥ ३१.१८ ॥  
  
युक्तं मनो जवैरश्वैर्येन कन्यां समुद्वहत्।  
स तेन रथमुख्येन जिगाय च ततो महीम् ॥ ३१.१९ ॥  
  
ययातिर्युधि दुर्द्धर्षो देवदानवमानवैः ।  
पौरवाणां नृपाणाञ्च सर्वेषां सोऽभवद्रथः ॥ ३१.२० ॥  
  
योवत्सुदेशप्रभवः कौरवो जनमेजयः।  
कुरोः पुत्रस्य राज्ञस्तु राज्ञः पारिक्षितस्य ह।  
जगाम स रथो नाशं शापाद्गार्ग्यस्य धीमतः ॥ ३१.२१ ॥  
  
गार्ग्यस्य हि सुतं बालः स राजा जनमेजयः।  
दुर्बुद्धिर्हिंसयामास लोहगन्धं नराधिपम् ॥ ३१.२२ ॥  
  
स लोहगन्धो राजर्षिः परिधावन्नितस्ततः।  
पौरजानपदैस्त्यक्तो न लेभे शर्म कर्हिचित् ॥ ३१.२३ ॥  
  
ततः स दुःखसन्तप्तो नालभत्संविदं क्वचित्।  
शशाप हेतुकमृषिं शरण्यं व्यथितस्तदा ॥ ३१.२४ ॥  
  
ईन्द्रोतो नाम विख्यातो योऽसौ मुनिरुदारधीः।  
योजयामास चेन्द्रोतः शौनको जनमेजयम्।  
अश्वमेधेन राजानं पावनार्थं द्विजोत्तमः ॥ ३१.२५ ॥  
  
स लोहगन्धो व्यनशत्तस्यावसथमेत्य ह।  
स च दिव्यो रथस्तस्माद्वसोश्चेदिपतेस्तथा ॥ ३१.२६ ॥  
  
ततः शक्रेण तुष्टेन लेभे तस्माद्बृहद्रथः।  
ततो हत्वा जरासन्धं भीमस्तं रथमुत्तमम्।  
प्रददौ वासुदेवाय प्रीत्या कौरवनन्दनः ॥ ३१.२७ ॥  
  
स जरां प्राप्य राजर्षिर्ययातिर्नहुषात्मजः।  
पुत्रं ज्येष्ठं वरिष्ठञ्च यदुमित्यब्रवीद्वचः ॥३१.२८ ॥  
  
जरावली च मां तात पलितानि च पर्यगुः ।  
काव्यस्योशनसः शापान्न च तृप्तोऽस्मि यौवने ॥ ३१.२९ ॥  
  
त्वं यदो प्रतिपद्यस्व पाप्मानं जरया सह।  
जरां मे प्रतिगृह्णीष्व तं यदुः प्रत्युवाच ह ॥ ३१.३० ॥  
  
अनिर्दिष्टा मया भिक्षा ब्राह्मणस्य प्रतिश्रुता ।  
सा च व्यायामसाध्या वै न ग्रहीष्यामि ते जराम् ॥ ३१.३१ ॥  
  
जराया बहवो दोषा पानभोजनकारिणः।  
तस्माज्जरान्न ते राजन् ग्रहीतुमहमुत्सहे ॥ ३१.३२ ॥  
  
सितश्मश्रुधरो दीनो जरया शिथिलीकृतः।  
बली सन्नतगात्रश्च दुर्द्दशो दुर्बलाकृतिः ॥ ३१.३३ ॥  
  
अशक्तः कार्यकरणे परिभूतस्तु यौवने।  
महोपभीतिभिश्चैव तां जरान्नाभिकामये ॥ ३१.३४ ॥  
  
सन्ति ते बहवः पुत्रा मत्तः प्रियतरा नृप।  
प्रतिगृह्णन्तु धर्मज्ञ पुत्रमन्यं वृणीष्व वै ॥ ३१.३५ ॥  
  
स एवमुक्तो यदुना तीव्रकोपसमन्वितः।  
उवाच वदतां श्रेष्छो ज्येष्ठं तं गर्हयन् सुतम् ॥ ३१.३६ ॥  
  
आश्रमः कश्च वान्योऽस्ति को वा धर्मविधिस्तव।  
मामनादृत्य दुर्बुद्धे यदात्थ नवदेशिक ॥ ३१.३७ ॥  
  
एवमुक्त्वा यदुं राजा शशापैनं स मन्युमान् ।  
यस्त्वं मे हृदयाज्जातो वयः स्वं न प्रयच्छसि ॥ ३१.३८ ॥  
  
तस्मान्न राज्यभाग् मूढ प्रजा ते वै भविष्यति।  
तुर्वसो प्रतिपद्यस्व पाप्मानं जरया सह ॥ ३१.३९ ॥  
  
        तुर्वसुरुवाच॥  
न कामये जरां तात सामभोगप्रणाशिनीम्।  
जराया बहवो दोषाः पानभोजनकारिणः।  
तस्माज्जरां न ते राजन् ग्रहीतुमहमुत्सहे ॥ ३१.४० ॥  
  
       ययातिरुवाच॥  
यस्त्वं मे हृदयाज्जातो वयः स्वन्न प्रयच्छसि।  
तस्मात् प्रजा समुच्छेदं तुर्वसो तव यास्यति ॥ ३१.४१ ॥  
  
असङ्कीर्णा च धर्मेण प्रतिलोमवरेषु च।  
पिशितादिषु चान्येषु मूढ राजा भविष्यसि ॥ ३१.४२ ॥  
  
गुरु दारप्रसक्तेषु तिर्यग्योनिगतेषु वा।  
पशुधर्मेषु म्लेच्छेषु भविष्यति न संशयः ॥ ३१.४३ ॥  
  
          सूत उवाच।  
एवन्तु तुर्वसुं शप्त्वा ययातिः सुतमात्मनः।  
शर्मिष्ठायाः सुतं द्रुह्युमिदं वचनमब्रवीत् ॥ ३१.४४ ॥  
  
द्रुह्यो त्वं प्रतिपद्यस्व वर्णरूपविनाशिनीम्।  
जरां वर्षसहस्रं वै यौवनं स्वन्ददस्व मे ॥ ३१.४५ ॥  
  
पूर्णे वर्षसहस्रे ते प्रतिदास्यामि यौवनम्।  
स्वञ्चादास्यामि बूयोऽहं पाप्मानं जरया सह ॥ ३१.४६ ॥  
  
       द्रुह्युरुवाच॥  
न गजं न रथं नाश्वं जीर्णो भुङ्क्ते न च स्त्रियम् ॥  
  
न सङ्गश्चास्य भवति न जरां तेन कामये ॥ ३१.४७ ॥  
  
              ययातिरुवाच॥  
यस्त्वं मे हृदयाज्जातो वयः स्वन्न प्रयच्छसि।  
तस्माद् द्रुह्यो प्रियः कामो न ते सम्पत्स्यते क्वचित् ॥ ३१.४८ ॥  
  
नौप्लवोत्तरसञ्चारस्तत्र नित्यं भविष्यति।  
अराजभ्राजवंशस्त्वं तत्र नित्यं भविष्यसि ॥ ३१.४९ ॥  
  
अनो त्वं प्रतिपद्यस्व पाप्मानं जरया सह।  
एवं वर्षसहस्रन्तु चरेयं यौवनेन ते ॥ ३१.५० ॥  
  
       अनुरुवाच॥  
जीर्णः शिशुवरं दत्ते जरया ह्यशुचिः सदा॥  
न जुहोति स कालेऽग्नि तां जरान्नाबिकामये ॥ ३१.५१ ॥  
  
          ययातिरुवाच॥  
यस्त्वं मे हृदयाज्जातो वयः स्वन्न प्रयच्छसि।  
जरादोषस्त्वयोक्तोऽयं तस्मात्ते प्रतिपत्स्यते ॥ ३१.५२ ॥  
  
प्रजा च यौवनं प्राप्ता विनशिष्यत्यतस्तव।  
अग्निप्रस्कन्दनपरस्त्वं चाप्येव भविष्यसि ॥ ३१.५३ ॥  
  
पूरो त्वं प्रतिपद्यस्व पाप्मानञ्जरया सह।  
जरावली च मान्तात पलितानि च पर्यगुः ॥ ३१.५४ ॥  
  
काव्यस्योशनसः शापान्न च तृप्तोऽस्मि यौवने।  
कञ्चित्कालञ्जरेयं वै विषयान् वयसा तव ॥ ३१.५५ ॥  
  
पूर्णें वर्षसहस्रे ते प्रतिदास्यामि यौवनम्।  
स्वञ्चैव प्रतिपत्स्यामि पाप्मानञ्जरया सह ॥ ३१.५६ ॥  
  
             सूत उवाच॥  
एवमुक्तः प्रत्युवाच पुत्रः पितरमञ्जसा।  
यथानुमन्यसे तात करिष्यामि तथैव च ॥ ३१.५७ ॥  
  
प्रतिपत्स्यामि ते राजन् पाप्मानं जरया सह।  
गृहाण यौवनं मत्तश्चर कामान् यथेप्सितान् ॥ ३१.५८ ॥  
  
जरयाहं प्रतिच्छन्नो वयोरूपधरस्तव।  
यौवनं भवते दत्त्वा चरिष्यामि यथार्तवत् ॥ ३१.५९ ॥  
  
          ययातिरुवाच॥  
पूरो प्रीतोऽस्मि भद्रन्ते प्रीतश्चेदं ददामि ते।  
सर्वकामसमृद्धा ते प्रजा राज्ये भविष्यति ॥ ३१.६० ॥  
  
           सूत उवाच॥  
पूरोरनुमतो राजा ययातिः स्वां जरान्ततः।  
सङ्क्रामयामास तदा प्रसादाद्भार्गवस्य तु ॥ ३१.६१ ॥  
  
यौवनेनाथ वयसा ययातिरनहुषात्मजः ।  
प्रीतियुक्तो नरश्रेष्ठश्चचार विषयान् स्वकान् ॥ ३१.६२ ॥  
  
यथाकामं यथोत्साहं यथाकालं यथासुखम्।  
धर्म्माविरोधाद्राजेन्द्रो यथार्हति स एव हि ॥ ३१.६३ ॥  
  
देवानतर्पयद्यज्ञैः पितॄञ्छ्राद्धैस्तथैव च।  
दीनांश्चानुग्रहैरिष्टैः कामैश्च द्विजसत्तमान् ॥ ३१.६४ ॥  
  
अतिथीनन्नपानैश्च वैश्यांश्च परिपालनैः।  
आनृशंस्येन शूद्रांश्च दस्यून् सन्निग्रहेण च ॥ ३१.६५ ॥  
  
धर्म्मेण च प्रजाः सर्व्वा यथावदनुरञ्जयन्।  
ययातिः पालयामास साक्षादिन्द्र इवापरः ॥ ३१.६६ ॥  
  
स राजा सिंहविक्रान्तो युवा विषयगोचरः।  
अविरोधेन धर्मस्य चचार सुखमुत्तमम् ॥ ३१.६७ ॥  
  
स मार्गमाणः कामानामन्तर्दोषनिदर्शनात्।  
विश्वासहेतो रेमे वै वैब्राजे नन्दने वने ॥ ३१.६८ ॥  
  
अपश्यत्स यदा तां वै वर्द्धमानां नृपस्तदा।  
गत्वा पूरोः सकाशं वै स्वां जरा प्रत्यपद्यत ॥ ३१.६९ ॥  
  
स सम्प्राप्य तु तान् कामांस्तृप्तः खिन्नश्च पार्थिवः।  
कालं वर्षसहस्रं वै सस्मार मनुजाधिपः। ॥ ३१.७० ॥  
  
परिसङ्ख्याय कालञ्च कलाकाष्ठास्तथैव च।  
पूर्णं मत्त्वा ततः कालं पूरुं पुत्रमुवाच ह ॥ ३१.७१ ॥  
  
यथासुखं यथोत्साहं यथाकालमरिन्दम।  
सेविता विषयाः पुत्र यौवनेन मया तव ॥ ३१.७२ ॥  
  
पूरो प्रीतोऽस्मि भद्रं ते गृहाण त्वं स्वयौवनम्।  
राष्ट्रञ्च नृपं पूरुं पुत्रं कनीयसम्।  
ब्राह्मणप्रमुखा वर्णा इदं वचनमब्रुवन् ॥ ३१.७३ ॥  
  
प्रतिपेदे जरां राजा ययातिर्नहुषात्मजः।  
यौवनं प्रतिपेदे च पूरुः स्वं पुनरात्मनः ॥ ३१.७४ ॥  
  
अभिषेक्तुकामञ्च नृपं पूरुं पुत्रं कनीयसम्।  
ब्राह्मणप्रमुखा वर्णा इदं वचनमब्रुवन् ॥ ३१.७५ ॥  
  
कथं शुक्रस्य नप्तारं देवयान्याः सुतं प्रभो।  
श्रेष्ठं यदुमतिक्रम्य पूरो राज्यं प्रदास्यसि ॥ ३१.७६ ॥  
  
यदुर्ज्येष्ठस्तव सुतो जातस्तमनु तुर्वसुः।  
शर्मिष्ठायाः सुतो द्रुह्युस्तनोऽनुः पूरुरेव च ॥ ३१.७७ ॥  
  
कथं ज्येष्ठानतिक्रम्य कनीयान् राज्यमर्हति ।  
अतः सम्बोधयामि त्वां धर्म्मं समनुपालय ॥ ३१.७८ ॥  
  
          ययातिरुवाच॥  
ब्राह्मणप्रमुखा वर्णाः सर्वे श्रृण्वन्तु मे वचः।  
ज्येष्टं प्रति यथा रार्ष्ट्रं न देयं मे कथञ्चन ॥ ३१.७९ ॥  
  
माता पित्रोर्वचनकृत्स हि पुत्रः प्रशस्यते ।  
मम ज्येष्ठेन यदुना नियोगो नानुपालितः ॥ ३१.८० ॥  
  
प्रतिकूलं पितुर्यश्च न स पुत्रः सतां मतः।  
स पुत्रः पुत्रवद् यश्च वर्त्तते पितृमातृषु ॥ ३१.८१ ॥  
  
यदुनाहमवज्ञातस्तथा तुर्वसुनापि च।  
द्रुह्युणा चानुना चैवमप्यवज्ञा कृता भृशम् ॥ ३१.८२ ॥  
  
पूरुणा तु कृतं वाक्यं मानितश्च विशेषतः।  
कनीयान् मम दायादो जरा येन धृता मम।  
सर्वकामः सर्वकृतः पूरुणा पुत्रकारिणा ॥ ३१.८३ ॥  
  
शुक्रेण च वरो दत्तः काव्ये नोशनसा स्वयम्।  
पुत्रो यस्त्वानुवर्त्तेत स राजा ते महामते ॥ ३१.८४ ॥  
  
भवतोऽनुमतोप्येवं पूरु राष्ट्रेऽभिषिच्यताम् ।  
यःपुत्रो गुणसम्पन्नो मातापित्रोर्हितः सदा।  
सर्वमर्हति कल्याणं कनीयानपि स प्रभुः ॥ ३१.८५ ॥  
  
अर्हः पूरुरिदं राष्ट्रं यः प्रियः प्रियकृत्तव।  
वरदानेन शुक्रस्य न शक्यं वक्तुमुत्तरम् ॥ ३१.८६ ॥  
  
पौरजानपदैस्तुष्टैरित्युक्तो नाहुषस्तदा।  
अभिषिच्य ततः पूरुं स्वराष्ट्रे सुतमात्मनः ॥ ३१.८७ ॥  
  
दिशि दक्षिणपूर्वस्यां तुर्वसुं तु न्यवेशयत्।  
दक्षिणापरतो राजा यदुं श्रेष्ठं न्यवेशयत् ॥ ३१.८८ ॥  
  
प्रतीच्यामुत्तरस्याञ्च द्रुह्युञ्चानुञ्च तावुभौ।  
सप्तद्वीपां ययातिस्तु जित्त्वा पृथ्वीं ससागराम्।  
व्यभजत् पञ्चधा राजा पुत्रेभ्यो नाहुषस्तदा ॥ ३१.८९ ॥  
  
तैरियं पृथिवी सर्वा सप्तद्वीपा सपत्तना।  
यथाप्रदेशं धर्मज्ञैर्धर्म्मेण प्रतिपाल्यते ॥ ३१.९० ॥  
  
एवं विसृज्य पृथिवीं पुत्रेभ्यो नाहुषस्तदा।  
पुत्रसङ्क्रामितश्रीस्तु प्रीतिमानभवन्नृपः ॥ ३१.९१ ॥  
  
धनुर्न्यस्य पृषत्कांश्च राज्यञ्चैव सुतेषु तु।  
प्रीतिमानभवद्राजा भारमावेश्य बन्धुषु ॥ ३१.९२ ॥  
  
अत्र गाथा महाराज्ञा पुरा गीता ययातिना।  
योऽभिप्रेत्याहरन् कामान् कूर्मोङ्गानीव सर्वशः ॥ ३१.९३ ॥  
  
न जातु कामः कामानामुपभोगेन शाम्यति।  
हविषा कृष्णवर्त्मेव भूय एवाभिवर्द्धते ॥ ३१.९४ ॥  
  
यत् पृथिव्यां व्रीहियवं हिरण्यं पशवः स्त्रियः ।  
नालमेकस्य तत्सर्वमिति पश्यन्न मुह्यति ॥ ३१.९५ ॥  
  
यदा तु कुरुते भावं सर्व्वभूतेषु पावकम्।  
कर्म्मणा मनसा वाचा ब्रह्म सम्पद्यते तदा ॥ ३१.९६ ॥  
  
यदा परान्न बिभेति यदा त्वस्मान्न बिभ्यति।  
यदा नेच्छति न द्वेष्टि ब्रह्म सम्पद्यते तदा ॥ ३१.९७ ॥  
  
या दुस्त्यजा दुर्म्मतिभिर्या न जीर्यति जीर्य्यतः।  
दोषाप्राणान्तिको रागस्तां तृष्णान्त्यजतः सुखम् ॥ ३१.९८ ॥  
  
जीर्य्यन्ति जीर्यतः कोशा दन्ता जीर्यन्ति जर्यितः।  
जीविताशा धनाशा च जीर्य्यतोपि न जीर्यति ॥ ३१.९९ ॥  
  
यच्चाकामसुखं लोके यच्च दिव्यं महत् सुखम्।  
तृष्णास्य च सुखस्यैव कलां नार्हति षोडशीम् ॥ ३१.१०० ॥  
  
एवमुक्त्वा स राजर्षिः सदारः प्रस्थितो वनम्।  
भृगुतुङ्गे तपस्तप्त्वा तत्रैव च महायशाः।  
पालयित्वा व्रतशतं तत्रैव स्वर्गमाप्नुयात् ॥ ३१.१०१ ॥  
  
तस्य वंशास्तु पञ्चैते पुण्या देवर्षिसत्कृताः।  
यैर्व्याप्ता पृथिवी कृत्स्ना सूर्यस्येव गभस्तिभिः ॥ ३१.१०२ ॥  
  
धन्यः प्रजावानायुष्मान् कीर्तिमांश्च भवेन्नरः।  
ययातेश्चरितं सर्वं पठञ्छृण्वन् द्विजोत्तमः ॥ ३१.१०३ ॥  
  
इति श्रीमहापुराणे वायुप्रोक्ते चन्द्र वंशकीर्त्तनं नामैकत्रिंशोऽद्यायः ॥ ३१ ॥*