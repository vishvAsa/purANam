---
title: १०८ विचित्रवीर्य-राज्यम्
unicode_script: devanagari

---


अध्यायः 108

शान्तनुसत्यवतीविवाहः ॥ 1 ॥ चित्राङ्गदविचित्रवीर्ययोरुत्पत्तिः ॥ 2 ॥ शान्तनुमरणम् ॥ 3 ॥ चित्राङ्गदमरणम् ॥ 4 ॥ विचित्रवीर्यस्य राज्येऽभिषेकः ॥ 5 ॥
वैशम्पायन उवाच ।	001  
\'चेदिराजसुतां ज्ञात्वा दाशराजेन वर्धिताम् ।	001a  
विवाहं कारयामास शास्त्रदृष्टेन कर्मणा ॥\'	001c  
ततो विवाहे निर्वृत्ते स राजा शान्तनुर्नृपः ।	002a  
तां कन्यां रूपसम्पन्नां स्वगृहे सन्न्यवेशयत् ॥	002c  
ततः शान्तनवो धीमान्सत्यवत्यामजायत ।	003a  
वीरश्चित्राङ्गदो नाम वीर्यवान्पुरुषेश्वरः ॥	003c  
अथापरं महेष्वासं सत्यवत्यां सुतं प्रभुः ।	004a  
विचित्रवीर्यं राजानं जनयामास वीर्यवान् ॥	004c  
अप्राप्तवति तस्मिंस्तु यौवनं पुरुषर्षभे ।	005a  
स राजा शान्तनुर्धीमान्कालधर्ममुपेयिवान् ॥	005c  
स्वर्गते शान्तनौ भीष्मश्चित्राङ्गदमरिन्दनम् ।	006a  
स्थापयामास वै राज्ये सत्यवत्या मते स्थितः ॥	006c  
स तु चित्राङ्गदः शौर्यात्सर्वांश्चिक्षेप पार्थिवान् ।	007a  
मनुष्यं न हि मेन स कञ्चित्सदृशमात्मनः ॥	007c  
तं क्षिपन्तं सुरांश्चैव मनुष्यानसुरांस्तथा ।	008a  
गन्धर्वराजो बलवांस्तुल्यनामाऽभ्ययात्तदा ॥	008c  
गन्धर्व उवाच ।	009  
\'त्वं वै सदृशनामासि युद्धं देहि नृपात्मज ।	009a  
नाम वाऽन्यत्प्रगृह्णीष्व यदि युद्धं न दास्यसि ॥	009c  
त्वयाहं युद्धमिच्छामि त्वत्सकाशं तु नामतः ।	010a  
आगतोस्मि वृथाऽऽभाष्य न गच्छेन्नाम ते मम ॥	010c  
इत्युक्त्वा गर्जमानौ तौ हिरण्वत्यास्तटं गतौ\' ।	011a  
तेनास्य सुमहद्युद्धं कुरुक्षेत्रे बभूव ह ॥	011c  
तयोर्बलवतोस्तत्र गन्धर्वकुरुमुख्ययोः ।	012a  
नद्यास्तीरे हिरण्वत्याः समास्तिस्रोऽभवद्रणः ॥	012c  
तस्मिन्विमर्दे तुमुले शस्त्रवर्षसमाकुले ।	013a  
मायाधिकोऽवधीद्वीरं गन्धर्वः कुरुसत्तमम् ॥	013c  
स हत्वा तु नरश्रेष्ठं चित्राङ्गदमरिन्दमम् ।	014a  
अन्ताय कृत्वा गन्धर्वो दिवमाचक्रमे ततः ॥	014c  
तस्मिन्पुरुषशार्दूले निहते भूरितेजसि ।	015a  
भीष्मः शान्तनवो राजा प्रेतकार्याण्यकारयत् ॥	015c  
विचित्रवीर्यं च तदा बालमप्राप्तयौवनम् ।	016a  
कुरुराज्ये महाबाहुरभ्यषिञ्चदनन्तरम् ॥	016c  
विचित्रवीर्यः स तदा भीष्मस्य वचने स्थितः ।	017a  
अन्वशासन्महाराज पितृपैतामहं पदम् ॥	017c  
स धर्मशास्त्रकुशलं भीष्मं शान्तनवं नृपः ।	018a  
पूजयामास धर्मेण स चैनं प्रत्यपालयत् ॥ ॥	018c  

इति श्रीमन्महाभारते आदिपर्वणि सम्भवपर्वणि अष्टाधिकशततमोऽध्यायः ॥ 108 ॥