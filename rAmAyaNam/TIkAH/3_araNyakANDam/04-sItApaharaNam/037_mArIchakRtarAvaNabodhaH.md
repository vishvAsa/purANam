+++
title = "०३७ मारीचकृतरावणबोधः"
title_english = "037 Maareecha s advise to Ravana"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_3/Kanda_3_ARK-037-Maarichakruthaha_Ravana_Bodhaha.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/3_araNyakANDam/04-sItApaharaNam/037_mArIchakRtarAvaNabodhaH.md">
<details><summary><h3>IITK ...{Loading}...</h3></summary>

Maricha describes the qualities of Rama and Sita to Ravana --advises
Ravana to give up the idea of abduction of Sita.



#### श्लोकः
##### मूलम्
तच्छृत्वा राक्षसेन्द्रस्य वाक्यं वाक्यविशारदः।  
प्रत्युवाच महाप्राज्ञो मारीचो राक्षसेश्वरम्॥3.37.1॥

##### शब्दार्थः
राक्षसेन्द्रस्य  lord of the demons (Ravana), तत् वाक्यम् the words, श्रुत्वा having heard, महाप्राज्ञः very wise, वाक्यविशारदः eloquent speaker, मारीचः Maricha, राक्षसेश्वरम् to Ravana, प्रत्युवाच replied.

##### आङ्ग्लानुवादः
Having heard the words of Ravana, lord of the demons, wise Maricha who was also an eloquent speaker repliedः



#### श्लोकः
##### मूलम्
सुलभाः पुरुषा राजन्सततं प्रियवादिनः।  
अप्रियस्य तु पथ्यस्य वक्ता श्रोता च दुर्लभः॥3.37.2॥

##### शब्दार्थः
राजन् O king, प्रियवादिनः sweettongued, पुरुषाः men, सततम् always, सुलभाः easy to find, अप्रियस्य unpleasant to hear, तु but, पथ्यस्य salutary, वक्ता speaker, श्रोता च audience, दुर्लभः is difficult to find.

##### आङ्ग्लानुवादः
O king, it is always easy to find men who speak pleasing words, but it is difficult to get a speaker and a listener who use words unpleasant (to the ears) but beneficial (in life).



#### श्लोकः
##### मूलम्
न नूनं बुध्यसे रामं महावीर्यं गुणोन्नतम्।  
अयुक्तचारश्चपलो महेन्द्रवरुणोपमम्॥3.37.3॥

##### शब्दार्थः
अयुक्तचारः a man who does not employ a spy, चपलः  fickleminded, महावीर्यम्  very brave, गुणोन्नतम्  of good qualities, महेन्द्र वरुणोपमम् comparable to Indra and Varuna, रामम् Rama,  
नूनम् surely, न बुध्यसे not able to know.

##### आङ्ग्लानुवादः
You  are fickleminded.  You have employed no spy ( who could have told you the truth about Rama's character). Rama is very brave and virtuous comparable to Indra and Varuna. Surely you are not able to know what Rama is.



#### श्लोकः
##### मूलम्
अपि स्वस्ति भवेत्तात सर्वेषां भुवि रक्षसाम्।  
अपि रामो नासङ्क्रुद्धः कुर्याल्लोकमराक्षसम्॥3.37.4॥

##### शब्दार्थः
तात O dear, भुवि in the world, सर्वेषाम् of all, रक्षसाम् of demons, स्वस्ति safe, अपिभवेत् may be I wish, रामः Rama, न सङ्क्रुद्धः gets angry, लोकम् world, अराक्षसम् without rakshasa, अपि न कुर्यात् will he not do?.

##### आङ्ग्लानुवादः
O dear may there be good to all the demons in the world. If Rama gets enraged, he will make this world demonless.



#### श्लोकः
##### मूलम्
अपि ते जीवितान्ताय नोत्पन्ना जनकात्मजा।  
अपि सीतानिमित्तं च न भवेद्व्यसनं मम॥3.37.5॥

##### शब्दार्थः
जनकात्मजा daughter of Janaka, ते to you, जीवितान्ताय to destroy your life, अपि नोत्पन्ना not born I hope, सीतानिमित्तम् on account of Sita, मम myself, व्यसनम् disaster, अपि न भवेत् hope it will not happen.

##### आङ्ग्लानुवादः
Hope the daughter of Janaka is not born to put an end to your life. Hope I will not face any disaster on account of Sita.



#### श्लोकः
##### मूलम्
अपि त्वामीश्वरं प्राप्य कामवृत्तं निरङ्कुशम्।  
न विनश्येत्पुरी लङ्का त्वया सह सराक्षसा॥3.37.6॥

##### शब्दार्थः
कामवृत्तम् a slave to sensual pleasures, निरङ्कुशम् a dictator, त्वाम् you, ईश्वरम् lord, प्राप्य  after getting, सराक्षसा along with demons, पुरी लङ्का city of Lanka, त्वया सह along with you, न विनश्येदपि may it not be destroyed,

##### आङ्ग्लानुवादः
I hope the city of Lanka along with the (entire) race of demons will not be destroyed, with a dictator like you who is a slave to sensual pleasure.



#### श्लोकः
##### मूलम्
त्वद्विधः कामवृत्तो हि दुश्शीलः पापमन्त्रितः।  
आत्मानं स्वजनं राष्ट्रं स राजा हन्ति दुर्मतिः॥3.37.7॥

##### शब्दार्थः
कामवृत्तः passionate, दुश्शीलः a person of bad character, पापमन्त्रितः advised in evil ways, दुर्मतिः of wicked mind, त्वद्विधः one like you, सः राजा that king, आत्मानम् himself, स्वजनम् his own people, राष्ट्रम् country, हन्ति हि will ruin.

##### आङ्ग्लानुवादः
A king  who is a slave to passion, who is of bad conduct, of wicked thoughts, advised in evil ways destroys himself, his kith and kin and the entire kingdom.



#### श्लोकः
##### मूलम्
न च पित्रा परित्यक्तो नामर्यादः कथञ्चन।  
न लुब्धो न च दुश्शीलो न च क्षत्रियपांसनः॥3.37.8॥  
न च धर्मगुणैर्हीनः कौसल्यानन्दवर्धनः।  
न तीक्ष्णो न च भूतानां सर्वेषामहिते रतः॥3.37.9॥

##### शब्दार्थः
कौसल्यानन्दवर्धनः delight of Kausalya (Rama), पित्रा by father, न च परित्यक्तः not at all forsaken, कथञ्चन to do so, अमर्यादः nor crossed the limits of dharma, न not, लुब्धः miserly, न not, दुश्शीलः of bad conduct, न च and not, तीक्ष्ण sharptongued, क्षत्रियपांसनः च calumny to kshatriyas, न not, धर्मगुणैः in righteousness, हीनः not lacking, न not, तीक्ष्णः cruel, न not, सर्वेषाम् for all, भूतानाम् of beings, अहिते in doing harm, रतः is involved,

##### आङ्ग्लानुवादः
Rama, the delight of Kausalya, has not forsaken by his father. He has never crossed the limits of dharma. He is not miserly. He has no  bad conduct. He is not a slur on the kshatriyas. He does not lack in righteousness. He is not cruel nor is he engaged in doing harm to others.



#### श्लोकः
##### मूलम्
वञ्चितं पितरं दृष्ट्वा कैकेय्या सत्यवादिनम्।  
करिष्यामीति धर्मात्मा तात प्रव्रजितो वनम्॥3.37.10॥

##### शब्दार्थः
तात dear, सत्यवादिनम् always speaks the truth, पितरम् father, कैकेय्या by Kaikeyi, वञ्चितम् deceived, दृष्ट्वा after seeing, धर्मात्मा righteous man, करिष्यामि इति saying I will do it, वनम् forest, प्रव्रजितः came.

##### आङ्ग्लानुवादः
O dear, seeing that his truthful father was going to be deceived by Kaikeyi, righteous Rama himself offered to fulfil the promise of his father and came away to the forest.



#### श्लोकः
##### मूलम्
कैकेय्याः प्रियकामार्थं पितुर्दशरथस्य च।  
हित्वा राज्यं च भोगांश्च प्रविष्टो दण्डकावनम्॥3.37.11॥

##### शब्दार्थः
कैकेय्याः of Kaikeyi, पितुः father's दशरथस्य च and Dasaratha's, प्रियकामार्थम् to satisfy their desire, राज्यम् kingdom, भोगांश्च pleasures, हित्वा after leaving, दण्डकावनम् Dandaka forest प्रविष्टः he entered.

##### आङ्ग्लानुवादः
To satisfy the desire of Kaikeyi and to fulfil his father's word he came to Dandaka forest,  leaving the kingdom and all royal pleasures, behind.



#### श्लोकः
##### मूलम्
न रामः कर्कशस्तात नाविद्वान्नाजितेन्द्रियः।  
अनृतं दुश्श्रुतं चैव नैव त्वं वक्तुमर्हसि॥3.37.12॥

##### शब्दार्थः
तात O dear, रामः Rama, कर्कशः hardhearted, न not, अविद्वान् not learned, न not, अजितेन्द्रियः not that he has no control over the senses, न not, त्वम् you, अनृतम् false, दुश्श्रुतं चैव illinformed, वक्तुम् to speak, नार्हसि not proper.

##### आङ्ग्लानुवादः
O my dear, Rama is not harsh nor ignorant. It is not that he has no control over the senses. It is not proper  for you to say what is false. You are illinformed.



#### श्लोकः
##### मूलम्
रामो विग्रहवान् धर्मस्साधुस्सत्यपराक्रमः।  
राजा सर्वस्य लोकस्य देवानां मघवानिव॥3.37.13॥

##### शब्दार्थः
रामः Rama, विग्रहवान् a personification of, धर्मः  dharma, साधुः pious , सत्यपराक्रमः one whose strength is truth, देवानाम् for gods, मघवानिव like Indra, सर्वस्य for all, लोकस्य worlds, राजा king.

##### आङ्ग्लानुवादः
Rama is dharma incarnate. He is pious. His strength is truth. He is king of all the worlds like Indra to the gods.



#### श्लोकः
##### मूलम्
कथं त्वं तस्य वैदेहीं रक्षितां स्वेन तेजसा।  
इच्छसि प्रसभं हर्तुं प्रभामिव विवस्वतः॥3.37.14॥

##### शब्दार्थः
त्वम् you, तस्य his, स्वेन own, तेजसा strength of character, रक्षिताम् will be protected, वैदेहीम् Vaidehi, विवस्वतः Sun's, प्रभामिव like the radiance, प्रसभम् forcibly, हर्तुम् to take, कथम् how, इच्छसि you wish.

##### आङ्ग्लानुवादः
Sita is protected by the strength of her character. How do you desire to carry her away forcibly (from Rama) ? Can any one separate the radiance of the Sun from the Sun itself ?



#### श्लोकः
##### मूलम्
शरार्चिषमाधृष्यं चापखङ्गेन्धनं रणे।  
रामाग्निं सहसा दीप्तं न प्रवेष्टुं त्वमर्हसि॥3.37.15॥

##### शब्दार्थः
शरार्चिषम् arrows are flames, अनाधृष्यम् cannot be overpowered, चापखड्गेन्धनम् bow and  sword as fuel, रणे in war, दीप्तम् blazing, रामाग्निम् fire of Rama, सहसा at once, प्रवेष्टुम् to enter, त्वम् you, न अर्हसि should not.

##### आङ्ग्लानुवादः
You should not enter into the unquenchable fire that is  Rama,  the fire that has the  arrows (of Rama) as its flames and his sword and bow as fuel.



#### श्लोकः
##### मूलम्
धनुर्व्यादितदीप्तास्यं शरार्चिषममर्षणम्।  
चापबाणधरं तीक्ष्णं शत्रुसैन्यप्रहारिणम्॥3.37.16॥  
राज्यं सुखं च सन्त्यज्य जीवितं चेष्टमात्मनः।  
नात्यासादयितुं तात रामान्तकमिहार्हसि॥3.37.17॥

##### शब्दार्थः
तात O dear, धनुर्व्यादितदीप्तास्यम् his bow is an open burning mouth, शरार्चिषम् flaming arrows as fire, अमर्षणम् anger, चापबाणधरम् wielder of bow and arrows, तीक्ष्णम्  sharp, शत्रुसैन्यप्रहारिणम् one who can strike the enemy's army, रामान्तकम् Rama like Yama himself, आत्मनः your own, इष्टम् dear, राज्यम् kingdom, सुखं च and happiness, जीवितं च life, सन्त्यज्य after abandoning, इह here, आत्यासादयितुम् to enter, न not, अर्हसि should.

##### आङ्ग्लानुवादः
You should not give up happiness,your dear life and kingdom and come to Rama who is a variable god of death. His bow is  like on open burning mouth, and his flaming arrows are like fire. He is all anger. He is wielder of bow and arrows. He can strike the enemy army (alone).



#### श्लोकः
##### मूलम्
अप्रमेयं हि तत्तेजो यस्य सा जनकात्मजा।  
न त्वं समर्थस्तां हर्तुं रामचापाश्रयं वने॥3.37.18॥

##### शब्दार्थः
सा she, जनकात्मजा Sita, daughter of Janaka, यस्य whose, तत् that, अप्रमेयम् immeasurable, तेजः हि is the power, वने in the forest, रामचापाश्रयम् under the refuge of Rama's bow, ताम् herself, हर्तुम् to abduct, त्वम् you, समर्थः competent, न not.

##### आङ्ग्लानुवादः
Immeasurable indeed is the power of Rama to whom Sita, daughter of Janaka belongs. You are not competent to kidnap her, for she is under the refuge of Rama's bow in the forest.



#### श्लोकः
##### मूलम्
तस्य सा नरसिंहस्य सिंहोरस्कस्य भामिनी।  
प्राणेभ्योऽपि प्रियतरा भार्या नित्यमनुव्रता॥3.37.19॥

##### शब्दार्थः
सा भामिनी effulgent lady, सिंहोरस्कस्य of a lion's chest, तस्य his, नरसिंहस्य of a lion in the form of man, प्राणेभ्योपि more than his life, प्रियतरा dearer, भार्या wife, नित्यम् always, अनुव्रता loyal to him.

##### आङ्ग्लानुवादः
Beautiful Sita happens to be the wife of Rama who is like a lion among men. Rama  
has a broad chest like that of a lion. He loves Sita who is ever loyal to him, more than his life.



#### श्लोकः
##### मूलम्
न सा धर्षयितुं शक्या मैथिल्योजस्विनः प्रिया।  
दीप्तस्येव हुताशस्य शिखा सीता सुमध्यमा॥3.37.20॥

##### शब्दार्थः
मैथिली Maithili, ओजस्विनः of the mighty, प्रिया darling, सुमध्यमा slender waist, सा सीता that Sita, दीप्तस्य of burning, हुताशस्य fire's, शिखा इव like a leaping flame, धर्षयितुम् to touch her, न शक्या not possible.

##### आङ्ग्लानुवादः
Sita is the darling of mighty Rama. With her slender waist, she is like the leaping flames of blazing fire and it is not possible  for you to touch her.



#### श्लोकः
##### मूलम्
किमुद्यममिमं व्यर्थं कृत्वा ते राक्षसाधिप।  
दृष्टश्चेत्वं रणे तेन तदन्तं तव जीवितम्॥3.37.21॥

##### शब्दार्थः
राक्षसाधिप chief of the demons, व्यर्थम् futile, इमम् this, उद्यमम् attempt, कृत्वा doing, ते you, किम् why, त्वम् you, रणे in war, तेन by him, दृष्टः seen, चेत् if, तव your, जीवितम् life, तदन्तम् that is the end.

##### आङ्ग्लानुवादः
O chief of the demons, why do you make this futile attempt ? The moment you are seen by Rama in war will be the last of your life.



#### श्लोकः
##### मूलम्
जीवितं च सुखं चैव राज्यं चैव सुदुर्लभम्।  
यदीच्छसि चिरं भोक्तुं मा कृथा रामविप्रियम्॥3.37.22॥

##### शब्दार्थः
जीवितं च life and, सुखं चैव also happiness, सुदुर्लभम् not easily attainable, राज्यं चैव even kingdom, चिरम् for long, भोक्तुम् to enjoy, इच्छसि यदि if you desire to, रामविप्रियम् displeasure to Rama, मा कृथाः do not incur.

##### आङ्ग्लानुवादः
If you want to enjoy your life, happiness and even the kingdom which is not easily attainable for long, do not incur the displeasure of Rama.



#### श्लोकः
##### मूलम्
स सर्वैस्सचिवैस्सार्धं विभीषणपुरोगमैः।  
मन्त्रयित्वा तु धर्मिष्ठैः कृत्वा निश्चयमात्मनः॥3.37.23॥  
दोषाणां च गुणानां च सम्प्रधार्य बलाबलम्।  
आत्मनश्च बलं ज्ञात्वा राघवस्य च तत्वतः॥3.37.24॥  
हिताहितं विनिश्चित्य क्षमं त्वं कर्तुमर्हसि।

##### शब्दार्थः
सः त्वम्  you, धर्मिष्ठैः followers of righteous path, विभीषणपुरोगमैः by prominent people like Vibhisana, सर्वैः by all, सचिवैः सार्धम् with all ministers, मन्त्रयित्वा after discussing, आत्मनः yourself, निश्चयम् decision, कृत्वा  take, दोषाणां च of demerits, गुणानां च of merits, बलाबलम् strength and weakness, सम्प्रधार्य assessing, आत्मनश्च your own, राघवस्य च Rama's, बलम् strength, तत्वतः in fact, ज्ञात्वा  knowing, हिताहितम् welfare and otherwise, विनिश्चित्य after deciding, क्षमम् propriety, कर्तुम् to do, अर्हसि should.

##### आङ्ग्लानुवादः
After consulting all your ministers and the righteous persons led by Vibhisana, you may take a decision. Assess the real strength and weakness, merits and demerits  of your own and of Rama. Decide what is good or bad for you and then take steps you deem proper.



#### श्लोकः
##### मूलम्
अहं तु मन्ये तव न क्षमं रणे समागमं कोसलराजसूनुना।  
इदं हि भूयश्श़ृणु वाक्यमुत्तमं क्षमं च युक्तं च निशाचरेश्वर॥3.37.25॥

##### शब्दार्थः
निशाचरेश्वर Ravana, अहं तु on my part, तव your, रणे in war, कोसलराजसूनुना by Rama son of the king of Kosala, समागमम् meet, क्षमम् good, न मन्ये not consider, उत्तमम् best, क्षमम् capable, युक्तं च and proper, इदं वाक्यम् these words, भूयः further, शृणु you may listen.

##### आङ्ग्लानुवादः
O Ravana  I think it is not good on your part to confront the prince of Kosala in a war. Listen to my words and consider what is good for you.  

#### समाप्तिः
 श्री मद्रामायणे वाल्मीकीय आदिकाव्ये अरण्यकाण्डे सप्तत्रिंशस्सर्गः॥  
Thus ends the thirtyseventh sarga of Aranyakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/3_araNyakANDam/04-sItApaharaNam/037_mArIchakRtarAvaNabodhaH.md">
<details><summary><h3>भूषणम् ...{Loading}...</h3></summary>



तच्छ्रुत्वा राक्षसेन्द्रस्य वाक्यं वाक्यविशारदः ।  

प्रत्युवाच महाप्राज्ञो मारीचो राक्षसेश्वरम्  ॥  ३।३७।१  ॥   

सीतापतित्वसम्भूतमप्रमेयं वहन्महः । समस्तापायरहितो रामो जयतु मे धनम्  ॥ 
तच्छ्रुत्वेत्यादि  ॥  ३।३७।१  ॥   

  

सुलभाः पुरुषा राजन् सततं प्रियवादिनः ।  

अप्रियस्य तु पथ्यस्य वक्ता श्रोता च दुर्लभः  ॥  ३।३७।२  ॥   

सततम् आपत्प्राप्तावपि । प्रियवादिनः स्वामिहिताहितविमर्शमुपेक्ष्य केवलं
स्वप्रयोजनाय यथेच्छावादशीलाः पुरुषाः सुलभाः । राज्ञः अप्रियस्य तु
अप्रियस्यापि तत्काले श्रवणकटुतया प्रतीयमानस्यापि । कालान्तरे पथ्यस्य
हितस्य शुभोदर्कस्येत्यर्थः । वचनस्य वक्ता भृत्यः तथाविधवचनस्य श्रोता च
पथ्यभक्षणवन्ममेदं हितमिति ग्रहीता राजा च दुर्लभः, अतो मयोच्यमानमप्रियमिव
स्थितमपि परमहितमिति गृहाणेति भावः  ॥  ३।३७।२  ॥   

  

न नूनं बुद्ध्यसे रामं महावीर्यं गुणोन्नतम् ।  

अयुक्तचारश्चपलो महेन्द्रवरुणोपमम्  ॥  ३।३७।३  ॥   

पथ्यवचनमेवाह न नूनमित्यादिना । अयुक्तचारः अनियोजितचारः चपलतया
अयुक्तचारत्वाद्वा तद्वीर्यं सम्यक् न जानासीत्यर्थः  ॥  ३।३७।३  ॥   

  

अपि स्वस्ति भवेत्तात सर्वेषां भुवि रक्षसाम् ।  

अपि रामो न सङ्क्रुद्धः कुर्याल्लोकमराक्षसम्  ॥  ३।३७।४  ॥   

अपि ते जीवितान्ताय नोत्पन्ना जनकात्मजा ।  

अपि सीतानिमित्तं च न भवेद्व्यसनं मम  ॥  ३।३७।५  ॥   

अद्यैव निर्गत्य पुनरागमनान्नूनं न मे वचनं श्रोष्यतीति निश्चित्य
रावणचापलेन सम्भाविताननर्थानाह अपीत्यादिना । अपिः सम्भावनायां काकुस्वरो
ऽपि द्रष्टव्यः । एवमुत्तरवाक्येष्वपि स्वरपर्यवसानेनार्थपरिच्छेदः कार्यः
। रक्षसां सजातीयानाम् । स्वस्ति भवेदिति । आर्षी षष्ठी ।
अकार्यनिवृत्त्यर्थं तातेति सम्बोधनम्  ॥  ३।३७।४,५  ॥   

  

अपि त्वामीश्वरं प्राप्य कामवृत्तं निरङ्कुशम् ।  

न विनश्येत् पुरी लङ्का त्वया सह सराक्षसा  ॥  ३।३७।६  ॥   

ईश्वरं स्वामिनम् । कामवृत्तं यथेच्छव्यापारम् । निरङ्कुशम् अमर्यादम्  ॥ 
३।३७।६  ॥   

  

त्वद्विधः कामवृत्तो हि दुःशीलः पापमन्त्रितः ।  

आत्मानं स्वजनं राष्ट्रं स राजा हन्ति दुर्मतिः  ॥  ३।३७।७  ॥   

य इत्यध्याहार्यम् । पापं दुष्टं मन्त्रितं विचारो यस्य सः  ॥  ३।३७।७  ॥   

  

न च पित्रा परित्यक्तो नामर्यादः कथञ्चन ।  

न लुब्धो न च दुःशीलो न च क्षत्ित्रपांसनः  ॥  ३।३७।८  ॥   

न च धर्मगुणैर्हीनः कौसल्यानन्दिवर्धनः ।  

न तीक्ष्णो न च भूतानां सर्वेषामहिते रतः  ॥  ३।३७।९  ॥   

पित्रा निरस्त इत्यादिना पूर्वं रावणोक्तदूषणानि परिहरति न चेत्यादिना ।
कौसल्यानन्दिवर्द्धन इति । आनन्दिरानन्दः "सर्वधातुभ्य इन्" इति इन्  ॥ 
३।३७।८,९  ॥   

  

वञ्चितं पितरं दृष्ट्वा कैकेय्या सत्यवादिनम् ।  

करिष्यामीति धर्मात्मा तात प्रव्रजितो वनम्  ॥  ३।३७।१०  ॥   

कैकेय्या वञ्चितं पितरं दृष्ट्वा तं सत्यवादिनं करिष्यामीति स्वयं
प्रव्रजितः गतः । तातेति सान्त्वोक्तिः  ॥  ३।३७।१०  ॥   

  

कैकेय्याः प्रियकामार्थं पितुर्दशरथस्य च ।  

हित्वा राज्यं च भोगांश्च प्रविष्टो दण्डकावनम्  ॥  ३।३७।११  ॥   

वनगमने हेत्वन्तरामह कैकेय्या इति । प्रियस्य कामः कामना स एवार्थो यस्मिन्
कर्मणि  ॥  ३।३७।११  ॥   

  

न रामः कर्कशस्तात नाविद्वान्नाजितेन्द्रियः ।  

अनृतं दुःश्रुतं चैव नैव त्वं वक्तुमर्हसि  ॥  ३।३७।१२  ॥   

अनृतम् असत्यम् । दुःश्रुतं वैपरीत्येन श्रुतं च । भवान् वक्तुं
नार्हसीत्यन्वयः  ॥  ३।३७।१२  ॥   

  

रामो विग्रहवान् धर्मः साधुः सत्यपराक्रमः ।  

राजा सर्वस्य लोकस्य देवानां मघवानिव  ॥  ३।३७।१३  ॥   

रामः विग्रहवान् मूर्तो धर्म एव । तत्र दोषसम्भावना कथञ्चिदपि न कार्येति
भावः । यथा  

वासवो देवानां नायकस्तथा रामः सर्वेषां लोकानां नायक इत्यर्थः  ॥  ३।३७।१३
 ॥   

  

कथं त्वं तस्य वैदेहीं रक्षितां स्वेन तेजसा ।  

इच्छसि प्रसभं हर्तुं प्रभामिव विवस्वतः  ॥  ३।३७।१४  ॥   

स्वेन तेजसा पातिव्रत्य वैभवेन । प्रसभं बलात्कृत्य  ॥  ३।३७।१४  ॥   

  

शरार्चिषमनाधृष्यं चापखड्गेन्धनं रणे ।  

रामाग्निं सहसा दीप्तं न प्रवेष्टुं त्वमर्हसि  ॥  ३।३७।१५  ॥   

शरार्चिषमिति शरपदं खङ्गधाराया अप्युपलक्षणम् । चापखड्गेन्धनमिति रूपणात् ।
सहसा साहसेन  ॥  ३।३७।१५  ॥   

  

धनुर्व्यादितदीप्तास्यं शरार्चिषममर्षणम् ।  

चापपाशधरं वीरं शत्रुसैन्यप्रहारिणम्  ॥  ३।३७।१६  ॥   

राज्यं सुखं च सन्त्यज्य जीवितं चेष्टमात्मनः ।  

नात्यासादयितुं तात रामान्तकमिहार्हसि  ॥  ३।३७।१७  ॥   

धनुरित्यादिश्लोकद्वयमेकान्वयम् । धनुरेव व्यादितदीप्तास्यं व्यादितं
विवृतम् । अत्यासादयितुम् अत्यन्तमासन्नो भवितुम्  ॥  ३।३७।१६,१७  ॥   

  

अप्रमेयं हि तत्तेजो यस्य सा जनकात्मजा ।  

न त्वं समर्थस्तां हर्तुं रामचापाश्रयां वने  ॥  ३।३७।१८  ॥   

तस्य सा नरसिंहस्य सिंहोरस्कस्य भामिनी ।  

प्राणेभ्यो ऽपि प्रियतरा भार्या नित्यमनुव्रता  ॥  ३।३७।१९  ॥   

न सा धर्षयितुं शक्या मैथिल्योजस्विनः प्रिया ।  

दीप्तस्येव हुताशस्य शिखा सीता सुमध्यमा  ॥  ३।३७।२०  ॥   

जनकात्मजा यस्य यत्सम्बन्धिनी । तत्तेजः तस्य तेजः । अप्रमेयम्
अपिरच्छेद्यम् । "श्रद्धया देवो देवत्वमश्नुते" इत्युक्तरीत्या
सीतासम्बन्धेन रामस्यातिशय उक्तः । वने सावधानतया रक्षणीयप्रदेशे
रामचापाश्रयामिति रामवैभवोक्तिः । उभयथापि न हर्तुं शक्येत्यर्थः ।
जनकात्मजेति कुलप्रभावादपि न हर्तुं शक्येत्यर्थः  ॥  ३।३७।१८२०  ॥   

  

किमुद्यममिमं व्यर्थं कृत्वा ते राक्षसाधिप ।  

दृष्टश्चेत्त्वं रणे तेन तदन्तं तव जीवितम्  ॥  ३।३७।२१  ॥   

किमिति । व्यर्थमिममुद्योगं कृत्वा ते किं फलं प्राप्तव्यमित्यर्थः ।
तदन्तं दर्शनान्तम्  ॥  ३।३७।२१  ॥   

  

जीवितं च सुखं चैव राज्यं चैव सुदुर्लभम् ।  

यदीच्छसि चिरं भोक्तुं मा कृथा रामविप्रियम्  ॥  ३।३७।२२  ॥   

न केवलं जीवितं सुखादिकं च दुर्लभमित्याह जीवितं चेति  ॥  ३।३७।२२  ॥   

  

स सर्वैः सचिवैः सार्द्धं विभीषणपुरोगमैः ।  

मन्त्रयित्वा तु धर्मिष्ठैः कृत्वा निश्चयमात्मनः  ॥  ३।३७।२३  ॥   

दोषाणां च गुणानां च सम्प्रधार्य बलाबलम् ।  

आत्मनश्च बलं ज्ञात्वा राघवस्य च तत्त्वतः ।  

हिताहितं विनिश्चित्य क्षमं त्वं कर्तुमर्हसि  ॥  ३।३७।२४  ॥   

स इत्यादि सार्धश्लोकद्वयमेकान्वयम् । स त्वमित्यन्वयः । क्षमं साधु  ॥ 
३।३७।२३,२४  ॥   

  

अहं तु मन्ये तव न क्षमं रणे समागमं कोसलराजसूनुना ।  

इदं हि भूयः शृणु वाक्यमुत्तमं क्षमं च युक्तं च निशाचरेश्वर  ॥  ३।३७।२५
 ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे सप्तत्रिंशः
सर्गः  ॥  ३७  ॥   

अधुना स्वबुद्धिं दर्शयति अहं त्विति । युक्तं यक्तिसहितम्  ॥  ३।३७।२५  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने सप्तत्रिंशः सर्गः  ॥  ३७  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/3_araNyakANDam/04-sItApaharaNam/037_mArIchakRtarAvaNabodhaH.md">
<details><summary><h3>शिरोमणी ...{Loading}...</h3></summary>



रावणवचनश्रवणानन्तरकालिकीं मारीचोक्तिमाह--तदित्यादिभिः । वाक्यविशारदो
मारीचः राक्षसेन्द्रस्य रावणस्य तद्वाक्यं श्रुत्वा राक्षसेश्वरं रावणं
प्रत्युवाच  ॥  ३।३७।१  ॥   

  

तत्प्रतिवचनाकारमाह--सुलभा इति । सततं निरन्तरं प्रियवादिनः
स्वाम्यहितमिदमिति ज्ञात्वा ऽपि तात्कालिकसंतोषाय हितमेवेदमिति
प्रियवक्तारः पुरुषाः सुलभाः बहव सन्तीत्यर्थः, अप्रियस्य
स्वामिप्रीत्यविषयीभूतस्य पथ्यस्य स्वामिहितस्य वचनस्य वक्ता राजकल्याणाय
हितं कथयिता श्रोता तदनुमन्ता चेत्यर्थः, दुर्लभः अल्पो ऽस्तीत्यर्थः ।
ऽभोक्ताऽ इति पाठे ऽप्ययमेवार्थः एतेन वक्ष्यमाणस्ववाक्यस्यापाततो
ऽप्रियत्वं तत्त्वतश्च प्रियत्वं सूचितम्  ॥  ३।३७।२  ॥   

  

नन्वेतावता प्रकृते किमायातमित्यत आह--नेति । महेन्द्रवरुणोपमं महावीर्यम्
अतिपराक्रमवन्तं गुणोन्नतं गुणैः समाधिकरहितसौशील्यादिभिः उन्नतं
सर्वश्रेष्ठं रामं चपलः स्वस्थचित्तरहितः अत एव अयुक्तचारः न युक्ताः
लोकवृत्तान्तज्ञानार्थं नियोजिताः चाराः प्रेष्या येन स त्वं न बुध्यसे
तद्बलादिकं न जानासीत्यर्थः, नूनं निश्चितमेतत् । एतेन तद्बलादिज्ञाने
तद्विरोधविषया ते बुद्धिर्न स्यादिति सूचितम्  ॥  ३।३७।३  ॥   

  

तात्पर्यवृत्त्या रामवीर्यं वर्णयन्नाह--अपीत्यादिभिः । सर्वेषां रक्षसां
त्वस्ति भवेत् । ननु किमर्थं स्वस्तिप्रार्थनेत्यत आह--संक्रुद्धः भवता
संकोपितो रामः लोकान् अराक्षसान् राक्षसरहितान्न कुर्यात्  ॥  ३।३७।४  ॥   

  

अपीति । जनकात्मजा सीता ते जीवितान्ताय नोत्पन्ना । अपिः संभावनार्थकः ।
सीतानिमित्तं तवापहृतसीतार्थं महद्व्यसनं सर्वराक्षसमरणं न भवेत्  ॥  ३।३७।५
 ॥   

  

अपीति । कामवृत्तं स्वेच्छाचरणशीलमत एव निरङ्कुशं
शुभमन्त्र्याद्यङ्कुशरहितम् ईश्वरं राजानं त्वां प्राप्य त्वया सह सराक्षसा
पुरी लङ्का न विनश्येत्  ॥  ३।३७।६  ॥   

  

कामवृत्तत्त्वादिविशिष्टस्य दोषमाह--त्वदिति । त्वद्विधो दुर्मतिः अत एव
पापमन्त्रितः अघकारकमन्त्रवान् स राजा आत्मादित्रयं हन्ति  ॥  ३।३७।७  ॥   

  

आपाततो ऽवगतार्थे एतस्याभिप्रायो मास्त्विति बोधयितुं स्वाज्ञानेनैव रामे
दोष आरोपित इत्याह--नेति । धर्मगुर्णैहीनो न । श्लोकद्वयमेकान्वयि  ॥ 
३।३७।८९  ॥   

  

ननु पितृकर्तृकपरित्यागाभावे कथमत्र रामागमनमित्यत आह--वञ्चितमिति । पितरं
सत्यवादिनं करिष्यामीति हेतोः ततो ऽयोध्यानगरात् वनं प्रव्रजितः  ॥  ३।३७।१०
 ॥   

  

कैकेय्या इति । कैकेय्याः दशरथस्य च प्रियकामार्थं प्रियः प्रीतिविषयीभूतः
कामः इच्छाविषयीभूतः स एव स इति कर्मधारयः तदर्थं राज्यं भोगांश्च
त्यक्त्वा दण्डकावनं प्रविष्टः  ॥  ३।३७।११  ॥   

  

नेति । अनृतं मिथ्या न श्रुतम् रामे इति शेषः, अत एवं वक्तुं त्वं नार्हसि
 ॥  ३।३७।१२  ॥   

  

प्रातिभासिकरावणारोपितदुर्गुणान् प्रतिषिध्य गुणानाह--राम इति ।
सत्यपराक्रमः साधुः सर्वोपकारनिरतः विग्रहवान् प्राकृतविलक्षणावयवविशिष्टो
धर्मो रामः देवानां वासव इव सर्वस्य लोकस्य भुवनस्य राजा  ॥  ३।३७।१३  ॥   

  

कथमिति । स्वेन तेजसा रक्षितां तस्य रामस्य प्रियां वैदेहीं प्रसभं हठात्
विवस्वतः सूर्यस्य प्रभामिव हर्तुं कथमिच्छसे इच्छसि  ॥  ३।३७।१४  ॥   

  

शरेति । शरः अर्चिर्ज्वाला यस्मिन् तं चापखड्गा रिपूणां चापानि खड्गाश्च
इन्धनानि यस्य तमनाधृष्यं दीप्तं रामाग्निं रणे सहसा प्रवेष्टुं त्वं
नार्हसि  ॥  ३।३७।१५  ॥   

  

रामे ऽग्निरूपकत्वमुपपाद्यान्तकरूपकत्वमुपपादयन्नाह--धनुरिति ।
धनुर्व्यादितं धनुषो व्यादानं दीप्तमास्यं यस्य शरः अर्चिः प्रकाशो यस्य
तम् अमर्षणं चापबाणधरम् अत एव शत्रुसेनापहारिणं रामान्तकं राज्यादिकं
संत्यज्य अत्यासादयितुम् अतिनिकटं प्राप्तुं त्वं नार्हसि, एतेन तत्र
तथागमने ध्रुवं ते विध्वंसो भवितेति सूचितम् । श्लोकद्वयमेकान्वयि  ॥ 
३।३७।१६१७  ॥   

  

अप्रमेयमिति । यस्य रामस्य प्रिया जनकात्मजा तत्तेजो ऽप्रमेयम् अतः
रामचापाश्रयां तां हर्तुं त्वं न समर्थो ऽसि  ॥  ३।३७।१८  ॥   

  

तस्येति । सिंहोरस्कस्य नरसिंहस्य तस्य रामस्य नित्यमनुव्रता भामिनी
अतिप्रकाशविशिष्टा भार्या सीता प्राणेभ्यो ऽपि प्रियतरा ऽस्तीति शेषः  ॥ 
३।३७।१९  ॥   

  

नेति । सुमध्यमा ओजस्विनो रामस्य प्रिया मैथिली मिथिलोद्भवा सा सीता
दीप्तस्य हुताशस्य शिखेव धर्षयितुं न शक्या  ॥  ३।३७।२०  ॥   

  

किमिति । इमं त्वयोक्तम् उद्यमं सीतापहरणोद्योगं कृत्वा किं साध्यमिति
शेषः, न किमपीत्यर्थः । तत्र हेतुः--तेन रामेण रणे त्वं दृष्टश्चेत् तदा
तदन्तं तेन रणे रामदर्शनेन अन्तो विध्वंसो यस्य तत् उपजीवितं स्वजीवनं
विद्धीति शेषः  ॥  ३।३७।२१  ॥   

  

जीवितमिति । सुदुर्लभं जीवितं रोगराहित्यादिना जीवनं सुखं
पुत्रपौत्रादिहेतुकप्रमोदं च राज्यं च सुखं यथा भवति तथा भोक्तुमनुभवितुं
यदीच्छसि तर्हि रामविप्रियं रामानिष्टं मा कृथाः  ॥  ३।३७।२२  ॥   

  

स इति । धर्मिष्ठैः विभीषणपुरस्कृतैः सर्वैः सचिवैः सार्धं मन्त्रयित्वा
आत्मनः स्वमनसः निश्चयं चाञ्चल्यराहित्यं कृत्वा दोषाणां दुष्टाचरणानां
गुणानां शोभनाचरणानां च बलाबलं च संप्रधार्य सम्यग्ज्ञात्वा आत्मनो राघवस्य
च बलं ज्ञात्वा तव आत्मनो हितं च निश्चित्य क्षमं क्षमां कर्तुं त्वमर्हसि,
एतेन रावणबलस्य रामबलादल्पत्वं सूचितम् । सार्धश्लोकद्वयमेकान्वयि  ॥ 
३।३७।२३२४  ॥   

  

स्वसंमतिं बोधयन्नाह--अहमिति । कोशलराजसूनुना रामेण रणे समागमं क्षमं
योग्यं न मन्ये इदं वक्ष्यमाणं युक्तं योग्यमत एव क्षमं सहनीयं च उत्तमं
वाक्यं मद्वचनं शृणु । एकश्चकारो हेत्वर्थः  ॥  ३।३७।२५  ॥   

  

इति श्रीमद्वाल्मीकीयरामायणव्याख्याने रामायणशिरोमणावारण्यकाण्डे
सप्तत्रिंशः सर्गः  ॥  ३।३७  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/3_araNyakANDam/04-sItApaharaNam/037_mArIchakRtarAvaNabodhaH.md">
<details><summary><h3>तिलकम् ...{Loading}...</h3></summary>



तदिति  ॥  ३।३७।१  ॥   

  

प्रियवादिनः स्वामिहिताहितविचारमुपेक्ष्य राज्ञ आपातप्रियतया सन्तोषाय
तत्कालमधुरवाक्यवक्तारः पुरुषाः सुलभाः । अपि तु अप्रियस्यापि
तत्कालमप्रियतया प्रतीयमानस्यापि कालान्तरे पथ्यस्य वचसो वक्ता भृत्यस्तस्य
च भोक्ता ऽहितवत्प्रतिभासमानमपीदं पथ्यमेवेति ग्रहीता राजा विवेकी दुर्लभः
। अतो मयोच्यमानमापाततो ऽप्रियमिव भासमानमप्युदर्के परमहितं शृण्विति शेषः
 ॥  ३।३७।२ ॥   

  

अबोधे हेतुः अयुक्तचारत्वमनियुक्तचारत्वम्  ॥  ३।३७।३  ॥   

  

एतदबोधकृतश्च तवानर्थो भावीत्याह अपीति । रक्षसां स्वस्तीत्यार्षम् । अपि
स्वस्ति भवेदपि क्षेमं संपद्येतापि किम् । तव दुर्बुद्धिनिवृत्त्येति शेषः
। तथा संक्रुद्धो रामो लोकमराक्षसं न कुर्यादपि किम् । एवमग्रे ऽपि बोध्यम्
 ॥  ३।३७।४६  ॥   

  

पापमन्त्रितः पापैः सह कृतकर्तव्यार्थविचारः  ॥  ३।३७।७  ॥   

  

एवं महावीर्यत्वं रामे प्रतिपाद्य रावणोक्तदूषणानि निराचष्टे-- न च
पित्रेत्यादि  ॥  ३।३७।८  ॥   

  

तैक्ष्ण्याभावे हेतुः-- सर्वभूतहिते रतत्वम्  ॥  ३।३७।९  ॥   

  

कैकेय्या वञ्चितं पितरं दृष्ट्वा तं सत्यवादिनं करिष्यमीति वनं स्वयमेव
प्रव्रजितः, न तु किञ्चित्पापात्पित्रा प्रवासित इत्यर्थः  ॥  ३।३७।१०  ॥   

  

कैकेय्याः प्रियस्य कामस्य मनोरथस्य पूरणार्थम्  ॥  ३।३७।११  ॥   

  

अनृतं न श्रुतं चैवानृतप्रसङ्गमपि न जानाति । तेन तत्कथनं
दूरापास्तमित्यर्थः । एवं वक्तुं रामं दुर्गुणं वक्तुम्  ॥  ३।३७।१२,१३  ॥   

  

अथ सीतापहारस्याशक्यत्वमाह-- कथं न्विति । स्वेन तेजसा पातिव्रत्यवैभवेन
किं च तस्य रामस्य स्वेन तेजसा सहजप्रतापेनेत्यर्थः  ॥  ३।३७।१४  ॥   

  

शरार्चिषं शरज्वालं खड्गचापपदेन तद्धतशत्रवस्तद्रूपमिन्धनं यस्य  ॥ 
३।३७।१५ ॥   

  

रामे ऽन्तकरूपकोपपादकविशेषणान्याह धनुरिति । धनुरेव व्यादितं व्यात्तमिति
यावत् । दीप्तं ज्वालादीप्तमास्यं यस्य रामरूपान्तकस्य । ज्वालादीप्तत्वमेव
शरार्चिषमित्यनेनोक्तम्  ॥  ३।३७।१६  ॥   

  

अत्यासादयितुमत्यन्तं प्राप्तुम्  ॥  ३।३७।१७  ॥   

  

अप्रमेयं हि तत्तेज इत्यनेनावाङ्मनसगोचरत्वं ध्वनितम् । यस्य सेत्यनेन
तस्या अपि तत्त्वं सूचितम्  ॥  ३।३७।१८  ॥   

  

नरसिंहस्येत्यनेन हिरण्यकशिपुप्रभृतिहन्तायमेवेति सूचितम् ।
नित्यमनुव्रतेत्यनेन तस्यास्तच्छक्तित्वं सूचितम्  ॥  ३।३७।१९  ॥   

  

न सेति । रजस्तमःप्रधानेन । त्वादृशेनेत्यर्थः  ॥  ३।३७।२०  ॥   

  

व्यर्थमिममुद्यमं कृत्वा ते न किमपि हितमित्यर्थः । तेन चेत्त्वं रणे
दृष्टस्तदा तदन्तं तद्दर्शनावसानं तव जीवितमित्यर्थः  ॥  ३।३७।२१  ॥   

  

जीवितमिति । जीविताद्युद्दिश्य स त्वं
विभीषणपुरोगमैर्धर्मिष्ठैर्मन्त्रयित्वा अनन्तरं निश्चयं कृत्वा
दोषगुणबलाबलनिर्धारणविषयमात्मनो रामस्य च दोषगुणबलाबलं संप्रधार्य विचार्य
तदनन्तरं स्वस्य रामस्य च बलं तत्त्वतो ज्ञात्वा निश्चित्य तव आत्मनो
हितमिदमिति निश्चित्य यत्क्षमं तत्कर्तृमर्हसीत्यर्थः  ॥  ३।३७।२२२४  ॥   

  

सत्सचिवान्तर्गतस्य मम त्वेष निश्चय इत्याह अहं त्विति । इदं वक्ष्यमाणम्
 ॥  ३।३७।२५  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकव्ये ऽरण्यकाण्डे
सप्तत्रिंशः सर्गः  ॥  ३।३७  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/3_araNyakANDam/04-sItApaharaNam/037_mArIchakRtarAvaNabodhaH.md">
<details><summary><h3>द्राविडपाठः ...{Loading}...</h3></summary>


तच्छ्रुत्वा राक्षसेन्द्रस्य वाक्यं वाक्यविशारदः।  
प्रत्युवाच महाप्राज्ञो मारीचो राक्षसेश्वरम् ॥ 3.37.1 ॥   
सुलभाः पुरुषा राजन् सततं प्रियवादिनः।  
अप्रियस्य तु पथ्यस्य वक्ता श्रोता च दुर्लभः ॥ 3.37.2 ॥   
न नूनं बुद्ध्यसे रामं महावीर्यं गुणोन्नतम्।  
अयुक्तचारश्चपलो महेन्द्रवरुणोपमम् ॥ 3.37.3 ॥   
अपि स्वस्ति भवेत्तात सर्वेषां भुवि रक्षसाम्।  
अपि रामो न सङ्क्रुद्धः कुर्याल्लोकमराक्षसम् ॥ 3.37.4 ॥   
अपि ते जीवितान्ताय नोत्पन्ना जनकात्मजा।  
अपि सीतानिमित्तं च न भवेद्व्यसनं मम ॥ 3.37.5 ॥   
अपि त्वामीश्वरं प्राप्य कामवृत्तं निरङ्कुशम्।  
न विनश्येत् पुरी लङ्का त्वया सह सराक्षसा ॥ 3.37.6 ॥   
त्वद्विधः कामवृत्तो हि दुःशीलः पापमन्त्रितः।  
आत्मानं स्वजनं राष्ट्रं स राजा हन्ति दुर्मतिः ॥ 3.37.7 ॥   
न च पित्रा परित्यक्तो नामर्यादः कथञ्चन।  
न लुब्धो न च दुःशीलो न च क्षत्त्रिपांसनः ॥ 3.37.8 ॥   
न च धर्मगुणैर्हीनः कौसल्यानन्दिवर्धनः।  
न तीक्ष्णो न च भूतानां सर्वेषामहिते रतः ॥ 3.37.9 ॥   
वञ्चितं पितरं दृष्ट्वा कैकेय्या सत्यवादिनम्।  
करिष्यामीति धर्मात्मा तात प्रव्रजितो वनम् ॥ 3.37.10 ॥   
कैकेय्याः प्रियकामार्थं पितुर्दशरथस्य च।  
हित्वा राज्यं च भोगांश्च प्रविष्टो दण्डकावनम् ॥ 3.37.11 ॥   
न रामः कर्कशस्तात नाविद्वान्नाजितेन्द्रियः।  
अनृतं दुःश्रुतं चैव नैव त्वं वक्तुमर्हसि ॥ 3.37.12 ॥   
रामो विग्रहवान् धर्मः साधुः सत्यपराक्रमः।  
राजा सर्वस्य लोकस्य देवानां मघवानिव ॥ 3.37.13 ॥   
कथं त्वं तस्य वैदेहीं रक्षितां स्वेन तेजसा।  
इच्छसि प्रसभं हर्तुं प्रभामिव विवस्वतः ॥ 3.37.14 ॥   
शरार्चिषमनाधृष्यं चापखड्गेन्धनं रणे।  
रामाग्निं सहसा दीप्तं न प्रवेष्टुं त्वमर्हसि ॥ 3.37.15 ॥   
धनुर्व्यादितदीप्तास्यं शरार्चिषममर्षणम्।  
चापपाशधरं वीरं शत्रुसैन्यप्रहारिणम् ॥ 3.37.16 ॥   
राज्यं सुखं च सन्त्यज्य जीवितं चेष्टमात्मनः।  
नात्यासादयितुं तात रामान्तकमिहार्हसि ॥ 3.37.17 ॥   
अप्रमेयं हि तत्तेजो यस्य सा जनकात्मजा।  
न त्वं समर्थस्तां हर्तुं रामचापाश्रयां वने ॥ 3.37.18 ॥   
तस्य सा नरसिंहस्य सिंहोरस्कस्य भामिनी।  
प्राणेभ्योऽपि प्रियतरा भार्या नित्यमनुव्रता ॥ 3.37.19 ॥   
न सा धर्षयितुं शक्या मैथिल्योजस्विनः प्रिया।  
दीप्तस्येव हुताशस्य शिखा सीता सुमध्यमा ॥ 3.37.20 ॥   
किमुद्यममिमं व्यर्थं कृत्वा ते राक्षसाधिप।  
दृष्टश्चेत्त्वं रणे तेन तदन्तं तव जीवितम् ॥ 3.37.21 ॥   
जीवितं च सुखं चैव राज्यं चैव सुदुर्लभम्।  
यदीच्छसि चिरं भोक्तुं मा कृथा रामविप्रियम् ॥ 3.37.22 ॥   
स सर्वैः सचिवैः सार्द्धं विभीषणपुरोगमैः।  
मन्त्रयित्वा तु धर्मिष्ठैः कृत्वा निश्चयमात्मनः ॥ 3.37.23 ॥   
आत्मनश्च बलं ज्ञात्वा राघवस्य च तत्त्वतः।  
हिताहितं विनिश्चित्य क्षमं त्वं कर्तुमर्हसि ॥ 3.37.24 ॥   
अहं तु मन्ये तव न क्षमं रणे समागमं कोसलराजसूनुना।  
इदं हि भूयः शृणु वाक्यमुत्तमं क्षमं च युक्तं च निशाचरेश्वर ॥ 3.37.25 ॥   

</details>
</div>
