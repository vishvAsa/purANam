+++
title = "४९"

+++

ऊनपञ्चाशोऽध्यायः ४९  

क्रौष्टुकिरुवाच  

अर्वाक्स्त्रोतस्तु कथितो भवता यस्तु मानुषः  ।  
ब्रह्मन् ! विस्तरतो ब्रूहि ब्रह्मा समसृजद्यथा  ॥ ४९.१ ॥  
यथा च वर्णानसृजद्यद्गुणाश्च महामते  ।  
यच्च येषां स्मृतं कर्म विप्रादीनां वदस्व तत् ॥ ४९.२ ॥  

मार्कण्डेय उवाच  

ब्रह्मणः सृजतः पूर्वं सत्याभिध्यायिनस्तथा  ।  
मिथुनानां सहस्रन्तु मुखात्सोऽथासृजन्मुने  ॥ ४९.३ ॥  
जातास्ते ह्यु पपद्यन्ते सत्त्वोद्रिक्ताः स्वतेजसः  ।  
सहस्रमन्यद्वक्षस्तो मिथुनानां ससर्ज ह  ॥ ४९.४ ॥  
ते सर्वे रजसोद्रिक्ताः शुष्मिणश्चाप्यमर्षिणः  ।  
ससर्जान्यते सहस्रन्तु द्वन्द्वानामूरुतः पुनः  ॥ ४९.५ ॥  
रजस्तमोभ्यामुद्रिक्ता ईहाशीलास्तु ते स्मृताः  ।  
पद्भ्यां सहस्रमन्यच्च मिथुनानां ससर्ज ह  ॥ ४९.६ ॥  
उद्रिक्तास्तमसा सर्वे निः श्रीका ह्यल्पचेतसः  ।  
ततः संहर्षमाणास्ते द्वन्द्वोत्पन्नास्तु प्राणिनः  ॥ ४९.७ ॥  
अन्योन्यहृर्च्छ्याविष्टा मैथुनायोपचक्रमुः  ।  
ततः प्रभृति कल्पेऽस्मिन्मिथुनानां हि सम्भवः  ॥ ४९.८ ॥  
मासि मास्यार्तवं यत्तु न तदासीत्तु योषिताम्  ।  
तस्मात्तदा न सुषुवुः सेवितैरपि मैथुनैः  ॥ ४९.९ ॥  
आयुषोऽन्ते प्रसूयन्ते मिथुनान्येव ताः सकृत् ।  
ततः प्रभृति कल्पेऽस्मिन्मिथुनानां हि सम्भवः  ॥ ४९.१० ॥  
ध्यानेन मनसा तासां प्रजानां जायते सकृत् ।  
शब्दादिर्विषयः शुद्धः प्रत्येकं पञ्चलक्षणः  ॥ ४९.११ ॥  
इत्येषा मानुषी सृष्टिर्या पूर्वं वै प्रजापतेः  ।  
तस्यान्ववायसम्भूता यैरिदं पूरितं जगत् ॥ ४९.१२ ॥  
सरित्सरः समुद्रांश्च सेवन्ते पर्वतानपि  ।  
तास्तदा ह्यल्पशीतोष्णा युगे तस्मिंश्चरन्ति वै  ॥ ४९.१३ ॥  
तृप्तिं स्वाभाविकीं प्राप्ता विषयेषु महामते  ।  
न तासां प्रतिघातोऽस्ति न द्वेषो नापि मत्सरः  ॥ ४९.१४ ॥  
पर्वतोदधिसेविन्यो ह्यनिकेतास्तु सर्वशः  ।  
ता वै निष्कामचारिण्यो नित्यं मुदितमानसाः  ॥ ४९.१५ ॥  
पिशाचोरगरक्षांसि तथा मत्सरिणो जनाः  ।  
पशवः पक्षिणश्चैव नक्रा मत्स्याः सरीसृपाः  ॥ ४९.१६ ॥  
अवारका ह्यण्डजा वा ते ह्यधर्मप्रसूतयः  ।  
न मूलफलपुष्पाणि नार्तवा वत्सराणि च  ॥ ४९.१७ ॥  
सर्वकालसुखः कालो नात्यर्थं घर्मशीतता  ।  
कालेन गच्छता तेषां चित्रा सिद्धिरजायत  ॥ ४९.१८ ॥  
ततश्च तेषां पूर्वाह्ने मध्याह्ने च वितृप्तता  ।  
पुनस्तथेच्छतां तृप्तिरनायासेन साभवत् ॥ ४९.१९ ॥  
इच्छताञ्च तथायासो मनसः समजायत  ।  
अपां सौक्ष्म्यं ततस्तासां सिद्धिर्नानारसोल्लसा  ॥ ४९.२० ॥  
समजायत चैवान्या सर्वकामप्रदायिनी  ।  
असंस्कार्यैः शरीरैश्च प्रजास्ताः स्थिरयौवनाः  ॥ ४९.२१ ॥  
तासां विना तु सङ्कल्पं जायन्ते मिथुनाः प्रजाः  ।  
समं जन्म च रूपञ्च म्रियन्ते चैव ताः समम्  ॥ ४९.२२ ॥  
अनिच्छाद्वेषसंयुक्ता वर्तन्ते तु परस्परम्  ।  
तुल्यरूपायुषः सर्वा अधमोत्तमतां विना  ॥ ४९.२३ ॥  
तत्वारि तु सहस्राणि वर्षाणां मानुषाणि तु  ।  
आयुः प्रमाणं जीवन्ति न च क्लेशाद्विपत्तयः  ॥ ४९.२४ ॥  
क्वचित्क्वचित्पुनः साभूत्क्षितिर्भाग्येन सर्वशः  ।  
कालेन गच्छता नाशमुपयान्ति यथा प्रजाः  ॥ ४९.२५ ॥  
तथा ताः क्रमशो नाशं जग्मुः सर्वत्र सिद्धयः  ।  
तासु सर्वासु नष्टासु नभसः प्रच्युता नराः  ॥ ४९.२६ ॥  
प्रायशः कल्पवृक्षास्ते सम्भूता गृहसञ्ज्ञिताः  ।  
सर्वे प्रत्युपभोगाश्च तासं तेभ्यः प्रजायते  ॥ ४९.२७ ॥  
वर्तयन्ति स्म तेभ्यस्तास्त्रेतायुगमुखे तदा  ।  
ततः कालेन वै रागस्तासामाकस्मिकोऽभवत् ॥ ४९.२८ ॥  
मासि मास्यार्तवोत्पत्त्या गर्भोत्पत्तिः पुनः पुनः  ।  
रागोत्पत्त्या ततस्तासां वृक्षास्ते गृहसञ्ज्ञिताः  ॥ ४९.२९ ॥  
ब्रह्मन्नन्वपरेषान्तु पेतुः शाखा महीरुहाम्  ।  
वस्त्राणि च प्रसूयन्ते फलेष्वाभरणानि च  ॥ ४९.३० ॥  
तेष्वेव जायते तेषां गन्धवर्णरसान्वितम्  ।  
अमाक्षिकं माहवीर्यं पुटके पुटके मधु  ॥ ४९.३१ ॥  
तेन वा वर्तयन्ति स्म मुखे त्रेयायुगस्य वै  ।  
ततः कालान्तरेणैव पुनर्लोभान्वितास्तु ताः  ॥ ४९.३२ ॥  
वृक्षांस्ताः पर्यगृह्णन्त ममत्वाविष्टचेतसः  ।  
नेशुस्तेनापचारेण तेऽपि तासां महीरुहाः  ॥ ४९.३३ ॥  
ततो द्वन्द्वान्यजायन्ते शीतोष्णक्षुन्मुखानि वै  ।  
तास्तद्द्वन्द्वोपघातार्थं चक्रुः पूर्वं पुराणि तु  ॥ ४९.३४ ॥  
मरुधन्वषु दुर्गेषु पर्वतेषु दरीषु च  ।  
संश्रयन्ति च दुर्गाणि वार्क्षं पार्वतमौदकम्  ॥ ४९.३५ ॥  
कृत्रिमञ्च तथा दुर्गं मित्वा मित्वात्मनो।ङ्गुलैः  ।  
मानार्थानि प्रमाणानि तास्तु पूर्वं प्रचक्रिरे  ॥ ४९.३६ ॥  
परमाणुः परं सूक्ष्मं त्रषरेणुर्महीरजः  ।  
बालाग्रञ्चैव लिक्षां च यूकां चाथ यवोदरम्  ॥ ४९.३७ ॥  
क्रमादष्टगुणान्याहुर्यवानष्टौ तथाङ्गुलम्  ।  
षडङ्गुलं पदं तच्च वितस्तिर्द्विगुणं स्मृतम्  ॥ ४९.३८ ॥  
द्वे वितस्ती तथा हस्तो ब्राह्म्यतीर्थादिवेष्टनः  ।  
चतुर्हस्तं धनुर्दण्डो नाडिकार्युगमेव च  ॥ ४९.३९ ॥  
धनुषां द्वे सहस्रे तु गव्यूतिस्तच्चतुर्गुणम्  ।  
प्रोक्तञ्च योजवनं प्राज्ञैः सङ्ख्यानार्थमिदं परम्  ॥ ४९.४० ॥  
चतुर्णामथ दुर्गाणां स्वसमुत्थानि त्रीणि तु  ।  
चतुर्थं कृत्रिमं दुर्गं ते चक्रुर्यत्नतस्तु वै  ॥ ४९.४१ ॥  
पुरञ्च खेटकञ्चैव तद्वद्द्रोणीमुखं द्विज  ।  
शाखानगरकञ्चापि तथा कर्वटकं द्रमी  ॥ ४९.४२ ॥  
ग्रामं सघोषविन्यासं तेषु चावसथान् पृथक् ।  
सोत्सेधवप्रकारञ्च सर्वतः परिखावृतम्  ॥ ४९.४३ ॥  
योजनार्धार्धविष्कम्भमष्टभागायतं पुरम्  ।  
प्रागुदक्प्रवणं शस्तं शुद्धवंशबहिर्गमम्  ॥ ४९.४४ ॥  
तदर्धेन तथा खेटं तत्पादेन च कर्वटम्  ।  
न्यूनं द्रोणीमुखं तस्मादन्तभागेन चोच्यते  ॥ ४९.४५ ॥  
प्राकारपरिखाहीनां पुरं खर्वटमुच्यते  ।  
शाखानगरकञ्चान्यन्मन्त्रिसामन्तभुक्तिमत् ॥ ४९.४६ ॥  
तथा शूद्रजनप्रायाः स्वसमृद्धिकृषीबलाः  ।  
क्षेत्रोपभोग्यभूमध्ये वसतिर्ग्रामसञ्ज्ञिता  ॥ ४९.४७ ॥  
अन्यस्मान्नगरादेर्या कार्यमुद्दिश्य मानवैः  ।  
क्रियते वसतिः सा वै विज्ञेया वसतिर्नरैः  ॥ ४९.४८ ॥  
दुष्टप्रायो विना क्षेत्रैः परभूमिचरो बली  ।  
ग्राम एव द्रमीसञ्ज्ञो राजवल्लभसंश्रयः  ॥ ४९.४९ ॥  
शकटारूढभाण्डैश्च गोपालैर्विपणं विना  ।  
गोसमूहैस्तथा घोषो यत्रेच्छाभूमिकेतनः  ॥ ४९.५० ॥  
त एवं नगरादींस्तु कृत्वा वासार्थमात्मनः  ।  
निकेतनानि द्वन्द्वानां चक्रुरावसथाय वै  ॥ ४९.५१ ॥  
गृहाकारा यथा पूर्वं तेषामासन्नहीरुहाः  ।  
तथा संस्मृत्य तत्सर्वं चक्रुर्वेश्मानि ताः प्रजाः  ॥ ४९.५२ ॥  
वृक्षस्यैवङ्गताः शाखास्तथैवञ्चापरी गताः  ।  
नताश्चैवोन्नताश्चैव तद्वच्छाखाः प्रचक्रिरे  ॥ ४९.५३ ॥  
याः शाखाः कल्पवृक्षाणां पूर्वमासन् द्विजोत्तम  ।  
ता एव शाखा गेहानां शालात्वं तेन तासु तत् ॥ ४९.५४ ॥  
कृत्वा द्वन्द्वोपघातन्ते वार्तोपायमचिन्तयन्  ।  
नष्टेषु मधुना सार्धं कल्पवृक्षेष्वशेषतः  ॥ ४९.५५ ॥  
विषादव्याकुलास्ता वै प्रजास्तृष्णाक्षुधार्दिताः  ।  
ततः प्रादुर्बभौ तासां सिद्धिस्त्रेतामुखे तदा  ॥ ४९.५६ ॥  
वार्तास्वसाधिता ह्यन्या वृष्टिस्तासां निकामतः  ।  
तासां वृष्ट्युदकानीह यानि निम्नगतानि वै  ॥ ४९.५७ ॥  
वृष्ट्यावरुद्धैरभवत्स्त्रोतः खातानि निम्नगाः  ।  
ये पुरस्तादपां स्तोका आपन्नाः पृथिवीतले  ॥ ४९.५८ ॥  
ततो भूमेश्च संयोगादोषध्यस्तास्तदा भवन्  ।  
अफालकृष्टाश्चानुप्ता ग्राम्यारण्याश्चतुर्दश  ॥ ४९.५९ ॥  
ऋतुपुष्पफलाश्चैव वृक्षा गुल्माश्च जज्ञिरे  ।  
प्रादुर्भावस्तु त्रेतायामाद्योऽयमौषधस्य तु  ॥ ४९.६० ॥  
तेनौषधेन वर्तन्ते प्रजास्त्रेतायुगे मुने  ।  
रागलोभौ समासाद्य प्रजाश्चाकस्मिकौ तदा  ॥ ४९.६१ ॥  
ततस्ताः पर्यग्वह्णन्त नदीक्षेत्राणि पर्वतान्  ।  
वृक्षगुल्मौषधीश्चैवमात्मन्यायाद्यथाबलम्  ॥ ४९.६२ ॥  
तेन दोषेण ता नेशुरौषध्यो मिषतां द्विज  ।  
अग्रसद्भूर्युगपत्तास्तदौषध्यो महामते  ॥ ४९.६३ ॥  
पुनस्तासु प्रणष्टासु विभ्रान्तास्ताः पुनः प्रजाः  ।  
ब्रह्माणं शरणं जग्मुः क्षुधार्ताः परमेष्ठिनम्  ॥ ४९.६४ ॥  
स चापि तत्त्वतो ज्ञात्वा तदा ग्रस्तां वसुन्धराम्  ।  
वत्सं कृत्वा सुमेरुन्तु दुदोह भगवान् विभुः  ॥ ४९.६५ ॥  
दुग्धेयं गौस्तदा तेन शस्यानि पृथिवीतले  ।  
जज्ञिरे तानि बीजानि ग्राम्यारण्यास्तु ताः पुनः  ॥ ४९.६६ ॥  
ओषध्यः फलपाकान्ता गणाः सप्तदशा स्मृताः  ।  
व्रीहयश्च यवाश्चैव गोधूमा अणवस्तिलाः  ॥ ४९.६७ ॥  
प्रियङ्गवो ह्युदाराश्च कोरदूषाः सचीनकाः  ।  
माषा मुद्गा मसूराश्च निष्पावाः सकुलत्थकाः  ॥ ४९.६८ ॥  
आढकाश्चणकाश्चैव गणाः सप्तदश स्मृताः  ।  
इत्येता ओषधीनान्तु ग्राम्याणां जातयः पुरा  ॥ ४९.६९ ॥  
ओषध्यो जज्ञियाश्चैव ग्राम्यारण्याश्चतुर्दश  ।  
व्रीहयश्च यवाश्चैव गोधूमा अणवस्तिलाः  ॥ ४९.७० ॥  
प्रियङ्गुसप्तमा ह्येते अष्टमास्तु कुलत्थकाः  ।  
श्यामाकास्त्वथ नीवारा यत्तिला सगवेधुकाः  ॥ ४९.७१ ॥  
कुरुविन्दा मर्कटकास्तथा वेणुयवाश्च ये  ।  
ग्राम्यारण्याः स्मृता ह्येता ओषध्यश्च चतुर्दश  ॥ ४९.७२ ॥  
यदा प्रसृष्टा ओषध्यो न प्ररोहन्ति ताः पुनः  ।  
ततः स तासां वृद्ध्यर्थं वार्तोपायञ्चकार ह  ॥ ४९.७३ ॥  
ब्रह्मा स्वयम्भूर्भगवान् हस्तसिद्धिञ्च कर्मजाम्  ।  
ततः प्रभृत्यथौषध्यः कृष्टपच्यास्तु जज्ञिरे  ॥ ४९.७४ ॥  
संसिद्धायान्तु वार्तायां ततस्तासां स्वयं प्रभुः  ।  
मर्यादां स्थापयामास यथान्यायं यथागुणम्  ॥ ४९.७५ ॥  
वर्णानामाश्रमाणाञ्च धर्मान् धर्मभृतांवर  ।  
लोकानां सर्ववर्णानां सम्यग्धर्मार्थपालिनाम्  ॥ ४९.७६ ॥  
प्राजापत्यं ब्राह्मणानां स्मृतं स्थानं क्रियावताम्  ।  
स्थानमैन्द्रं क्षत्रियाणां सङ्ग्रामेष्वपलायिनाम्  ॥ ४९.७७ ॥  
वैश्यानां मारुतं स्थानं स्वधर्ममनुवर्तताम्  ।  
गान्धर्वं शूद्रजातीनां परिचर्यानुवर्तताम्  ॥ ४९.७८ ॥  
अष्टाशीतिसहस्राणामृषीणामूर्ध्वरेतसाम्  ।  
स्मृतं तेषान्तु यत्स्थानं तदेव गुरुवासिनाम्  ॥ ४९.७९ ॥  
सप्तर्षोणान्तु यत्स्थानं स्मृतं तद्वै वनौकसाम्  ।  
प्राजापत्यं गृहस्थानां न्यासिनां ब्रह्मणः क्षयम्  ।  
योगिनाममृतं स्थानमिति वै स्थानकल्पना  ॥ ४९.८० ॥  

इति श्रीमार्कण्डेयपुराणे सृष्टिप्रकरणे एकोनपञ्चाशदध्यायः  
