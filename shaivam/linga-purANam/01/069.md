---
title: ०६९

---
सूत उवाच॥  
सात्त्वतः सत्यसम्पन्नः प्रजज्ञे चतुरः सुतान्॥  
भजनं भ्राभमानं च दिव्यं देवावृधं नृपम्॥ ६९.१ ॥  
  
अन्धकं च महाभागं वृष्णिं च यदुनन्दनम्॥  
तेषां निसर्गांश्चतुरः श्रृणुध्वं विस्तरेण वै॥ ६९.२ ॥  
  
सृञ्जय्यां भजनाच्चैव भ्राजमानाद्विजज्ञिरे॥  
अयुतायुः शातयुश्च बलवान् हर्षकृत्स्मृतः॥ ६९.३ ॥  
  
तेषां देवावृधो राजा चचार परमं तपः॥  
पुत्रः सर्वगुणोपेतो मम भूयादिति स्मरन्॥ ६९.४ ॥  
  
तस्य बभ्रुरिति ख्यातः पुण्यश्लोको नृपोत्तमः॥  
अनुवंशपुराणज्ञा गायन्तीति परिश्रुतम्॥ ६९.५ ॥  
  
गुणान्देवावृधस्याथ कीर्तयन्तो महात्मनः॥  
यथैव श्रृणुमो दूरात् सम्पश्यामस्तथान्तिकात्॥ ६९.६ ॥  
  
बभ्रुः श्रेष्ठो मनुष्याणां देवैर्देवावृधः समः॥  
पुरुषाः पञ्च षष्टिस्तु षट् सहस्राणि चाष्ट च॥ ६९.७ ॥  
  
येऽमृतत्वमनुप्राप्ता बभ्रोर्देवावृधादपि॥  
यज्वा दानमतिर्वीरो ब्रह्मण्यस्तु दृढव्रतः॥ ६९.८ ॥  
  
कीर्तिमांश्च महातेजाः सात्त्वतानां महारथः॥  
तस्यान्ववाये सम्भूता भोजा वै दैवतोपमाः॥ ६९.९ ॥  
  
गान्धारी चैव माद्री च वृष्णिभार्यो बभूवतुः॥  
गान्धरी जनयामास सुमित्रं मित्रनन्दनम्॥ ६९.१೦ ॥  
  
माद्री लेभे च तं पुत्रं ततः सा देवमीढुषम्॥  
अनमित्रं शिनिं चैव तावुभौ पुरुषोत्तमौ॥ ६९.११ ॥  
  
अनमित्रसुतो नघ्न निघ्नोस्य द्वौ बभूवतुः॥  
प्रसेनश्च महाभागः सत्राजिच्च सुतावुभौ॥ ६९.१२ ॥  
  
तस्य सत्राजितः सूर्यः सखा प्राणसमोऽभवत्॥  
स्यमन्तको नाम मणिर्दत्तस्तस्मै विवस्वता॥ ६९.१३ ॥  
  
पृथिव्यां सर्वरत्नानामसौ राजाऽभवन्मणिः॥  
कदाचिन्मृगयां यातः प्रसेनेन सहैव सः॥ ६९.१४ ॥  
  
वधं प्राप्तो सहायश्च सिंहादेव सुदारुणात्॥  
अथ पुत्रः शिनेर्जज्ञे कनिष्ठाद्वृष्णिनन्दानात्॥ ६९.१५ ॥  
  
सत्यवाक् सत्यसम्पन्नः सत्यकस्तस्य चात्मजः॥  
सात्यकिर्युयुधानस्तु शिनेर्नप्ता प्रतापवान्॥ ६९.१६ ॥  
  
असङ्गो युयुधानस्य कुणिस्तस्य सुतोऽभवत्॥  
कुणेर्युगन्धरः पुत्रः शैनेया इति कीर्तिताः॥ ६९.१७ ॥  
  
माद्याः सुतस्य सञ्जज्ञे सुतो वार्ष्णिर्युधाजितः॥  
श्वफल्क इति विख्यातस्त्रैलोक्यहितकारकः॥ ६९.१८ ॥  
  
श्वफल्कश्च महाराजो धर्मात्मा यत्र वर्तते॥  
नास्ति व्याधिभयं तत्र नावृष्टिभयमप्युत॥ ६९.१९ ॥  
  
श्वफल्कः काशिराजस्य सुतां भार्यामवाप सः॥  
गान्दिनीं नाम काश्यो हि ददौ तस्मै स्वकन्यकाम्॥ ६९.२೦ ॥  
  
सा मातुरुदरस्था वै बहून्वर्षगणान्किल॥  
वसन्ती न च सञ्जज्ञे गर्भस्था तां पिताऽब्रवीत्॥ ६९.२१ ॥  
  
जायस्व शीघ्रं भद्रं ते किमर्थं चाभितिष्ठसि॥  
प्रोवाच चैनं गर्भस्था सा कन्या गान्दिनी तदा॥ ६९.२२ ॥  
  
वर्षत्रयं प्रतिदिनं गामेकां ब्राह्मणाय तु॥  
यदि दद्यास्ततः कुक्षेर्निर्गमिष्याम्यहं पितः॥ ६९.२३ ॥  
  
तथेत्युवाच तस्या वै पिता काममपूरयत्॥  
दाता शूरश्च यज्वा च श्रुतवानतिथिप्रियः॥ ६९.२४ ॥  
  
तस्याः पुत्रः स्मृतोऽक्रूरः श्वफल्काद्भूरिदक्षिणः॥  
रत्ना कन्या च शैवस्य ह्यक्रूरस्तामवाप्तवान्॥ ६९.२५ ॥  
  
अस्यामुत्पादयामास तनयांस्तान्निबोधत॥  
उपमन्युस्तथा मार्गुवृतस्तु जनमेजयः॥ ६९.२६ ॥  
  
गिरिरक्षस्तथोपेक्षः शत्रुघ्नो योरिमर्दनः॥  
धर्मभृद्दृष्टधर्मा च गोधनोथ वरस्तथा॥ ६९.२७ ॥  
  
आवाहप्रतिवाहौ च सुधारा च वराङ्गना॥  
अक्रूरस्योग्रसेन्यां तु पुत्रौ द्वौ कुलनन्दनौ॥ ६९.२८ ॥  
  
देववानुपदेवश्च जज्ञाते देवसम्मतौ॥  
सुमित्रस्य सुतो जज्ञे चित्रकश्च महायशाः॥ ६९.२९ ॥  
  
चित्रकस्याभवन्पुत्रा विपृथुः पृथुरेव च॥  
अश्वग्रीवः सुबाहुश्च सुधासूकगवेक्षणौ॥ ६९.३೦ ॥  
  
अरिष्टनेमिरश्वश्च धर्मो धर्मभृदेव च॥  
सुभूमिर्बहुभूमिश्च श्रविष्ठाश्रवणे स्त्रियौ॥ ६९.३१ ॥  
  
अन्धकात्काश्यदुहिता लेभे च चतुरः सुतान्॥  
कुकुरं भजमानं च शुचिं कम्बलबर्हिषम्॥ ६९.३२ ॥  
  
कुकुरस्य सुतो वृष्मिर्वष्णेः शूरस्ततोऽभवत्॥  
कपोतरोमातिबलस्तस्य पुत्रो विलोमकः॥ ६९.३३ ॥  
  
तस्यासीत्तुम्बुरुमखो विद्वान्पुत्रो नलः किल॥  
ख्यायते स सुनाम्ना तु चन्दनानकदुन्दुभिः॥ ६९.३४ ॥  
  
तस्मादप्यभिजित्पुत्र उत्पन्नोस्य पुनर्वसुः॥  
अश्वमेधं स पुत्रार्थमाजहार नरोत्तमः॥ ६९.३५ ॥  
  
तस्य मध्येतिरात्रस्य सदोमध्यात्समुत्थितः॥  
ततस्तु विद्वान् सर्वज्ञो दाता यज्वा पुनर्वसुः॥ ६९.३६ ॥  
  
तस्यापि पुत्रमिथुनं बभूवाभिजितः किल॥  
आहुकश्चाहुकी चैव ख्यातौ कीर्तिमतां वरौ॥ ६९.३७ ॥  
  
आहुकात्काश्यदुहितुर्द्वौ पुत्रौ सम्बभूवतुः॥  
देवकश्चोग्रसेनश्च देवगर्भसमावुभौ॥ ६९.३८ ॥  
  
देवकस्य सुता राज्ञो जज्ञिरे त्रिदशोपमाः॥  
देववामनुपदेवश्च सुदेवो देवरक्षितः॥ ६९.३९ ॥  
  
तेषां स्वसारः सप्तासन् वसुदेवाय ता ददौ॥  
वृषदेवोपदेवा च तथान्या देवरक्षिता॥ ६९.४೦ ॥  
  
श्रीदेवा शान्तिदेवा च सहदेवा तथापरा॥  
देवकी चापि तासां च वरिष्ठाऽभूत्सुमध्यमा॥ ६९.४१ ॥  
  
नवोग्रसेनस्य सुतास्तेषां कंसस्तु पूर्वजः॥  
तेषां पुत्राश्च पौत्राश्च शतशोथ सहस्रशः॥ ६९.४२ ॥  
  
देवकस्य सुता पत्नी वसुदेवस्य धीमतः॥  
बभुव वन्द्या पूज्या च देवैरपि पतिव्रता॥ ६९.४३ ॥  
  
रोहिणी च महाभागा पत्नी चानकदुन्दुभेः॥  
पौरवी बाह्लिकसुता सम्पूज्यासीत्सुरैरपि॥ ६९.४४ ॥  
  
असूत रोहिणी रामं बलश्रेष्ठं हलायुधम्॥  
आश्रितं कंसभीत्या च स्वात्मानं शान्ततेजसम्॥ ६९.४५ ॥  
  
जाते रामेऽथ निहते षङ्गर्भे चातिदक्षिणे॥  
वसुदेवो हरिं धीमान्देवक्यामुदपादयत्॥ ६९.४६ ॥  
  
स एव परमात्मासौ देवदेवो जनार्दनः॥  
हलायुधश्च भगवाननन्तो रजतप्रभः॥ ६९.४७ ॥  
  
भृगुशापच्छलेनैव मानयन्मानुषीं तनुम्॥  
बभूव तस्यां देवक्यां वासुदेवो जनार्दन॥ ६९.४८ ॥  
  
उमादेहसमुद्भूता योगनिद्रा च कौशिकी॥  
नियोगाद्देवदेवस्य यशोदातनया ह्यभूत्॥ ६९.४९ ॥  
  
सा चैव प्रकृतिः साक्षात्सर्वदेवनमस्कृता॥  
पुरुषो भगवान्कृष्णो धर्ममोक्षफलप्रदः॥ ६९.५೦ ॥  
  
तां कन्यां जगृहे रक्षन्कंसात्स्वस्यात्मजं तदा॥  
चतुर्भुजं विशालाक्षं श्रीवत्सकृतलाञ्छनम्॥ ६९.५१ ॥  
  
शङ्खचक्रगदापद्मं धारयन्तं जनार्दनम्॥  
यशोदायौ प्रदत्त्वा तु वसुदेवश्च बुद्धिमान्॥ ६९.५२ ॥  
  
दत्त्वैनं नन्दगोपस्य रक्षतामिति चाब्रवीत्॥  
रक्षकं जगतां विष्णुं स्वेच्छया धृतविग्रहम्॥ ६९.५३ ॥  
  
प्रसादाच्चैव देवस्य शिवस्यामिततेजसः॥  
रामेण सार्धं तं दत्त्वा वरदं परमेश्वरम्॥ ६९.५४ ॥  
  
भूभारनिग्रहार्थं च ह्यवतीर्णं जगद्गुरुम्॥  
अतो वै सर्वकल्याणं यादवानां भविष्यति॥ ६९.५५ ॥  
  
अयं स गर्भो देवक्या यो नः क्लेश्यान्हरिष्यति॥  
उग्रसेनात्मजायाथ कंसायानकदुन्दुभिः॥ ६९.५६ ॥  
  
निवेदयामास तदा जातां कन्यां सुलक्षणाम्॥  
अस्यास्त वाष्टमो गर्भो देवक्याः कंस सुव्रत॥ ६९.५७ ॥  
  
मृत्युरेव न सन्देह इति वाणी पुरातनी॥  
ततस्तां हन्तुमारेभे कंसः सोल्लङ्घ्य चाम्बरम्॥ ६९.५८ ॥  
  
उवाचाष्टभुजा देवी मेघगम्भीरया गिरा॥  
रक्षस्व तत्स्वकं देहमायातो मृत्युरेव ते॥ ६९.५९ ॥  
  
रक्षमाणस्य देहस्य मायावी कंसरूपिणः॥  
किं कृतं दुष्कृतं मूर्ख जातः खलु तवान्तकृत्॥ ६९.६೦ ॥  
  
देवक्याः स भयात्कंसो जघानैवाष्टभं त्विति॥  
स्मरन्ति विहितो मृत्युर्देवक्यास्त नयोऽष्टमः॥ ६९.६१ ॥  
  
यस्तत्प्रतिकृतौ यत्नो भोजस्यासीद्वृथा हरेः॥  
प्रभावान्मुनिसार्दूलास्तया चैव जडीकृतः॥ ६९.६२ ॥  
  
कंसोपि निहतस्तेन कृष्णेनाक्लिष्ट कर्मणा॥  
निहता बहवश्चान्ये देवब्राह्मणघातिनः॥ ६९.६३ ॥  
  
तस्य कृष्णस्य तनयाः प्रद्युम्नप्रमुखास्तथा॥  
बहवः परिसङ्ख्याताः सर्वे युद्धविशारदाः॥ ६९.६४ ॥  
  
कृष्णपुत्राः समाख्याताः कृष्णेन सदृशाः सुताः॥  
पुत्रेष्वेतेषु सर्वेषु चारुदेष्णादयो हरेः॥ ६९.६५ ॥  
  
विशिष्टा बलवन्तश्च रौक्मिणेयारिसूदनाः॥  
षोडशस्त्रीसहस्राणि शतमेकं तथाधिकम्॥ ६९.६६ ॥  
  
कृष्णस्य तासु सर्वासु प्रिया ज्येष्ठा च रुक्मिणी॥  
तया द्वादशवर्षाणि कृष्णेनाक्लिष्टकर्मणा॥ ६९.६७ ॥  
  
उष्यता वायुभक्षेण पुत्रार्थं पूजितो हरः॥  
चारुदेष्णः सुचारुश्च चारुवेषो यशोधरः॥ ६९.६८ ॥  
  
चारुश्रवाश्चारुयशाः प्रद्युम्नः साम्ब एव च॥  
एते लब्धास्तु कृष्णेन शूलपाणिप्रसादतः॥ ६९.६९ ॥  
  
तान् दृष्ट्वा तनयान्वीरान् रौक्मिणेयांश्च रुक्मिणीम्॥  
जाम्बवत्यब्रवीत्कृष्णं भार्या कृष्णस्य धीमतः॥ ६९.७೦ ॥  
  
मम त्वं पुण्डरीकाक्ष विशिष्टं गुणवत्तरम्॥  
सुरेशसम्मितं पुत्रं प्रसन्नो दातुमर्हसि॥ ६९.७१ ॥  
  
जाम्बवत्या वचः श्रुत्वा जगन्नाथस्ततो हरिः॥  
तपस्तप्तुं समारेभे तपोनिधिरनिन्दितः॥ ६९.७२ ॥  
  
सोऽथ नारायणः कृष्णः शङ्खचक्रगदाधरः॥  
व्याग्रपादस्य च मुनेर्गत्वा चैवाश्रमोत्तमम्॥ ६९.७३ ॥  
  
ऋषिं दृष्ट्वा त्वङ्गिरसं प्रणिपत्य जनार्दनः॥  
दिव्यं पाशुपतं योगं लब्धवांस्तस्य चाज्ञया॥ ६९.७४ ॥  
  
प्रलुप्तश्मश्रुकेशश्च घृताक्तो मुञ्जमेखली॥  
दीक्षितो भगवान्कृष्णस्तताप च परन्तपः॥ ६९.७५ ॥  
  
ऊर्ध्व बाहुर्निरालम्बः पादाङ्गुष्ठाग्रधिष्ठितः॥  
फलाम्बवनिलभोजी च ऋतुत्रयमधोक्षजः॥ ६९.७६ ॥  
  
तपसा तस्य सन्तुष्टो ददौ रुद्रो बहून् वरान्॥  
साम्बं जाम्बवतीपुत्रं कृष्णाय च महात्मने॥ ६९.७७ ॥  
  
तथा जाम्बवती चैव साम्बं भार्या हरेः सुतम्॥  
प्रहर्षमतुलं लेभे लब्ध्वादित्यं यथादितिः॥ ६९.७८ ॥  
  
बाणस्य च तदा तेन च्छेदितं मुनिपुङ्गवाः॥  
भुजानां चैव साहस्रं शापाद्रुद्रस्य धीमतः॥ ६९.७९ ॥  
  
अथ दैत्यवधं चक्रे हलायुधसहायवान्॥  
तथा दुष्टक्षितीशानां लीलयैव रणाजिरे॥ ६९.८೦ ॥  
  
स हत्वा देवसम्भूतं नरकं दैत्यपुङ्गवम्॥  
ब्राह्मणस्योर्ध्वचक्रस्य वरदानान्महात्मनः॥ ६९.८१ ॥  
  
स्वोपबोग्यानि कन्यानां षोडशातुलविक्रमः॥  
शताधिकानि जग्राह सहस्राणि महाबलः॥ ६९.८२ ॥  
  
शापव्याजेन विप्राणामुपसंहृतवान् कुलम्॥  
संहृत्य तत्कुलं चैव प्रभासेऽतिष्ठदच्युतः॥ ६९.८३ ॥  
  
तदा तस्यैव तु गन्त वर्षाणामधिकं शतम्॥  
कृष्णस्य द्वारकायां वै जराक्लेशापहारिणः॥ ६९.८४ ॥  
  
विश्वामित्रस्य कण्वस्य नारदस्य च धीमतः॥  
शापं पिण्डारकेऽरक्षद्वचो दुर्वाससस्तदा॥ ६९.८५ ॥  
  
त्यक्त्वा च मानुषं रूपं जरकास्त्रच्छलेन तु॥  
अनुगृह्य च कृष्णोपि लुब्धकं प्रययौ दिवम्॥ ६९.८६ ॥  
  
अष्टावक्रस्य शापेन भार्याः कृष्णस्य धीमतः॥  
चौरैश्चापहृताः सर्वास्तस्य मायबलेन च॥ ६९.८७ ॥  
  
बलभद्रोपि सन्त्यज्य नागो भूत्वा जगाम च॥  
महिष्यस्तस्य कृष्णस्य रुक्मिणीप्रमुखाः शुभाः॥ ६९.८८ ॥  
  
सहाग्निं विविशुः सर्वाः कृष्णेनाक्लिष्टकर्मणा॥  
रेवती च तथा देवी बलभद्रेण धीमता॥ ६९.८९ ॥  
  
प्रविष्टा पावकं विप्राः सा च भर्तृपथं गता॥  
प्रेतकार्यं हरेः कृत्वा पार्थः परमवीर्यवान्॥ ६९.९೦ ॥  
  
रामस्य च तथान्येषां वृष्णीनामपि सुव्रतः॥  
कन्दमूलफलैस्तस्य बलिकार्यं चकार सः॥ ६९.९१ ॥  
  
द्रव्याभावात्स्वंयं पार्थो भ्रातृभिस्च दिवं गतः॥  
एवं सङ्क्षेपतः प्रोक्तः कृष्णस्याक्लिष्टकर्मणः॥ ६९.९२ ॥  
  
प्रभावों विलयश्चैव स्वेच्छयैव महात्मनः॥  
इत्येतत्सोमवंशानां नृपाणां चरितं द्विजाः॥ ६९.९३ ॥  
  
यः पठेच्छृणुयाद्वापि ब्राह्मणान् श्रावयेदपि॥  
स याति वैष्णवं लोकं नात्र कार्या विचारणा॥ ६९.९४ ॥  
  
इति श्रीलिङ्गमहापुराणे पूर्वभागे सोमवंशानुकीर्तनं नामैकोनसप्ततितमोऽध्याय:॥ ६९ ॥