+++
title = "०८४ गुह-भरतसंवादः"
title_english = "084 Guha welcomes Bharata with drink of honey and meat"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-084-Guha_Bharatha_Samvadaha.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/2_ayodhyAkANDam/07-rAma-darshanam/084_guha-bharatasaMvAdaH.md">
<details><summary><h3>IITK ...{Loading}...</h3></summary>

Guha spots from a distance Bharata's army approaching -- wants to know
the intentions of Bharata -- convinced of Bharata's loyalty, he extends
warn hospitality.



#### श्लोकः
##### मूलम्
ततो निविष्टां ध्वजिनीं गङ्गामन्वाश्रितां नदीम्।  
निषादराजो दृष्ट्वैव ज्ञातीन्सन्त्वरितोऽऽब्रवीत्॥2.84.1॥

##### शब्दार्थः
ततः then, निषादराजः king of the nishadas (Guha), गङ्गां नदीम् river Ganga, अन्वाश्रिताम् all along the bank, निविष्टाम् encamped, ध्वजिनीम् the bannered army, दृष्ट्वैव on seeing, सन्त्वरितः hurriedly, ज्ञातीन् to relatives, अब्रवीत् said.

##### आङ्ग्लानुवादः
Guha, king of the nishadas, observed the bannered army encamped all along the bank of the river Ganga, hurried off and said to his kinsmenः



#### श्लोकः
##### मूलम्
महतीयमितस्सेना सागराभा प्रदृश्यते।  
नास्यान्तमधिगच्छामि मनसापि विचिन्तयन्॥2.84.2॥

##### शब्दार्थः
इतः this side, सागराभा looking like an ocean, इयम् this, महती vast, सेना army, प्रदृश्यते appearing, मनसा in my mind, विचिन्तयन्नपि even by thinking, अस्याः this army's, अन्तम्  end, नाधिगच्छामि I am not able to reach.

##### आङ्ग्लानुवादः
Here is an army as vast as the ocean, and I am unable to comprehend its magnitude even mentally.



#### श्लोकः
##### मूलम्
यथा तु खलु दुर्बुद्धिर्भरतस् स्वयमागतः।  
स एष हि महाकायः कोविदारध्वजो रथे॥2.84.3॥

##### शब्दार्थः
दुर्बुद्धिः evilminded, भरतः Bharata, स्वयम् himself, यथा तु आगतः खलु has come it appears,  सः that, महाकायः of huge size, कोविदारध्वजः having the emblem of kovidara                          (promegranate) tree, एषः this one, रथे हि on the chariot.

##### आङ्ग्लानुवादः
It appears that the evilminded Bharata himself has come here. The emblem of a huge kovidara (pomegranate) tree is seen on his chariot.



#### श्लोकः
##### मूलम्
बन्धयिष्यति वा दाशानथवाऽस्मान्वधिष्यति।  
अथ दाशरथिं रामं पित्रा राज्याद्विवासितम्॥2.84.4॥  
सम्पन्नां श्रियमन्विच्छन्स्तस्य राज्ञस् सुदुर्लभाम्।  
भरतः कैकयीपुत्रो हन्तुं समधिगच्छति॥2.84.5॥

##### शब्दार्थः
कैकयीपुत्रः Kaikeyi's son, भरतः Bharata, दाशान् fishermen, बन्धयिष्यति is going to bind us  with cords?, अथवा or, अस्मान् us, वधिष्यति will slay?, अथ or, तस्य राज्ञः that king's, सम्पन्नाम्  prosperous, सुदुर्लभाम् not easily obtainable, श्रियम् wealth, अन्विच्छन् wishing, पित्रा by father, राज्यात् from kingdom, विवासितम् banished, दाशरथिम् son of Dasaratha, रामम् to Rama, हन्तुम् to slay, समधिगच्छति is he marching forward?

##### आङ्ग्लानुवादः
Could it be that Bharata, son of Kaikeyi, has come here to bind us with the cords or to slay us? Or is he marching forward with the intention of taking possession of a prosperous, rare kingdom by slaying Rama who has been banished by his fatherः



#### श्लोकः
##### मूलम्
भर्ताचैव सखाचैव रामो दाशरथिर्मम।  
तस्यार्थकामास्सन्नद्धा गङ्गाऽनूपे प्रतिष्ठत॥2.84.6॥

##### शब्दार्थः
दाशरथिः son of Dasaratha, रामः Rama, मम to me, भर्ता चैव is my master, सखाचैव friend too, तस्य his, अर्थकामाः wealth and desires, गङ्गाऽनूपे on the bank of river Ganga, प्रतिष्ठत   remain stationed.

##### आङ्ग्लानुवादः
Rama, son of Dasaratha, is not only my master but also my friend. Therefore, to safeguard his interests remain stationed here on the bank of the river Ganga.



#### श्लोकः
##### मूलम्
तिष्ठन्तु सर्वे दाशाश्च गङ्गामन्वाश्रिता नदीम्।  
बलयुक्ता नदीरक्षा मांसमूलफलाशनाः॥2.84.7॥

##### शब्दार्थः
मांसमूलफलाशनाः living on meat, roots and fruits, नदीरक्षाः protectors of the river, सर्वे all, दाशाश्च fishermen, बलयुक्ताः with your troops, गङ्गां नदीम् river Ganga, अन्वाश्रिताः following  and taking up your positions, तिष्ठन्तु stay here.

##### आङ्ग्लानुवादः
Let all the fishermen, who live on meat, roots and fruits and protect the river, stay here with the troops by taking up positions along the banks of the river Ganga.



#### श्लोकः
##### मूलम्
नावां शतानां पञ्चानां कैवर्तानां शतं शतम्।  
सन्नद्धानां तथा यूनां तिष्ठन्त्वित्यभ्यचोदयत्॥2.84.8॥

##### शब्दार्थः
पञ्चानाम् five, शतानाम् hundred, नावाम् boats, सन्नद्धानाम् fully equipped, तथा also, यूनाम् youths, कैवर्तानाम् fishermen, शतं शतम् one hundred in each, तिष्ठन्तु stand, इति like that, अभ्यचोदयत् exhorted.

##### आङ्ग्लानुवादः
Let five hundred boats, each manned by a hundred young fishermen fully equipped, be in readiness he exhorted them.



#### श्लोकः
##### मूलम्
यदाऽऽदुष्टस्तु भरतो रामस्येह भविष्यति।  
सेयं स्वस्तिमती सेना गङ्गामद्य तरिष्यति॥2.84.9॥

##### शब्दार्थः
भरतः Bharata, इह here, रामस्य toward Rama, अदुष्टः not illdisposed, यदा तु भविष्यति  when it be proved, सा इयम् that this, सेना army, अद्य today, स्वस्तिमती in safety, गङ्गाम् Ganga, तरिष्यति will cross over.

##### आङ्ग्लानुवादः
Should it happen that Bharata is not illdisposed toward Rama, the army will safe cross the river Ganga today itself.



#### श्लोकः
##### मूलम्
इत्युक्त्वोपायनं गृह्य मत्स्यमांसमधूनि च।  
अभिचक्राम भरतं निषादाधिपतिर्गुहः॥2.84.10॥

##### शब्दार्थः
निषादाधिपतिः गुहः overlord of the nishadas, Guha, इति thus, उक्त्वा having spoken, मत्स्यमांसमधूनि fish, meat and wine, उपायनम् as gifts, गृह्य holding, भरतम् to Bharata, अभिचक्राम approached.

##### आङ्ग्लानुवादः
Having spoken thus, Guha, lord of the nishadas, approached Bharata, taking with him fish, meat and wine as offerings.



#### श्लोकः
##### मूलम्
तमायान्तं तु सम्प्रेक्ष्य सूतपुत्रः प्रतापवान्।  
भरतायाऽचचक्षेऽथ विनयज्ञो विनीतवत्॥2.84.11॥

##### शब्दार्थः
अथ thereafter, प्रतापवान् valiant, विनयज्ञः conversant with modesty, सूतपुत्रः son of charioteer, Sumantra, आयान्तम् approaching, तम् him, सम्प्रेक्ष्य having seen, विनीतवत्   humbly, भरताय to Bharata, आचचक्षे informed.

##### आङ्ग्लानुवादः
The valiant Sumantra, conversant with ways of modesty, observed Guha approaching them and humbly informed Bharata.



#### श्लोकः
##### मूलम्
एष ज्ञातिसहस्रेण स्थपतिः परिवारितः।  
कुशलो दण्डकारण्ये वृद्धो भ्रातुश्च ते सखा॥2.84.12॥

##### शब्दार्थः
ज्ञातिसहस्रेण with thousands of relations, परिवारितः surrounded by, एषः स्थपतिः this lord,  दण्डकारण्ये in the Dandaka forest, कुशलः skilled, वृद्धः aged one, ते your, भ्रातुः brother's, सखा च friend also.

##### आङ्ग्लानुवादः
Guha who has come here surrounded by too many thousands of his relations is fully acquainted with the Dandaka forest. He is an aged man and a friend of your brother said Sumatra.



#### श्लोकः
##### मूलम्
तस्मात्पश्यतु काकुत्स्थ त्वां निषादाधिपो गुहः।  
असंशयं विजानीते यत्र तौ रामलक्ष्मणौ॥2.84.13॥

##### शब्दार्थः
काकुत्स्थ O Kakutstha, तस्मात् therefore, निषादाधिपः overlord of Nishadas, गुहः Guha, त्वाम्  
you, पश्यतु let him see, तौ रामलक्ष्मणौ both Rama and Lakshmana, यत्र where, असंशयम्   undoubtedly, विजानीते he will know.

##### आङ्ग्लानुवादः
O scion of the Kakusthas (Bharata) therefore, give audience to the overlord of the nishadas, Guha, who undoubtedly knows the whereabouts of Rama and Lakshmana.



#### श्लोकः
##### मूलम्
एतत्तु वचनं श्रुत्वा सुमन्त्राद्भरत श्शुभम्।  
उवाच वचनं शीघ्रं गुहः पश्यतु मामिति॥2.84.14॥

##### शब्दार्थः
भरतः Bharata, सुमन्त्रात् from Sumantra, एतत् शुभम् these auspicious, वचनम् word, श्रुत्वा having heard, गुहः Guha, शीघ्रम् at once, माम् me, पश्यतु let him see, इति these, वचनम् word, उवाच said.

##### आङ्ग्लानुवादः
On hearing these auspicious words of Sumantra, Bharata said Let Guha see me at once.



#### श्लोकः
##### मूलम्
लब्ध्वाऽभ्यनुज्ञां संहृष्टो ज्ञातिभिः परिवारितः।  
आगम्य भरतं प्रह्वो गुहो वचनमब्रवीत्॥2.84.15॥

##### शब्दार्थः
गुहः Guha, अभ्यनुज्ञाम् permission, लब्ध्वा having obtained, संहृष्टः delighted, ज्ञातिभिः relatives, परिवारितः escorted by, आगम्य having approached, प्रह्वः bowing humbly, भरतम् to Bharata, वचनम् words, अब्रवीत् said.

##### आङ्ग्लानुवादः
Having obtaind the permission, a delighted Guha, escorted by his relatives,  approached Bharata and humbly saidः



#### श्लोकः
##### मूलम्
निष्कुटश्चैव देशोऽयं वञ्चिताश्चापि ते वयम्।  
निवेदयामस्ते सर्वे स्वके दासकुले वस॥2.84.16॥

##### शब्दार्थः
अयम् this, देशः country, ते your, निष्कुटः is like a pleasuregarden behind your house, वयम् we, वञ्चिताश्चापि are subordinate, ते सर्वे all of us, निवेदयामः soliciting, दासकुले in the house of this servant, वस stay.

##### आङ्ग्लानुवादः
This country is like a pleasuregarden at the backyard of your palace. All of us are  subordinate to you and we solicit you to stay in the house of  this servant of yours.



#### श्लोकः
##### मूलम्
अस्ति मूलं फलञ्चैव निषादैस्समुपाहृतम्।  
आर्द्रं च मांसं शुष्कं च वन्यं चोच्चावचं महत्॥2.84.17॥

##### शब्दार्थः
निषादैः by nishadas, समुपाहृतम् have been brought, मूलम् root, फलं चैव fruits also, वन्यम्  the forest produce, आर्द्रम् fresh, शुष्कं च dried, उच्चावचम् of great variety, महत् best, मांसं च  अस्ति meat are here.

##### आङ्ग्लानुवादः
Here are roots, fruits and a great variety of forest produce, fresh and dried meat brought by the nishadas.



#### श्लोकः
##### मूलम्
आशंसे स्वाशिता सेना वत्स्यतीमां विभावरीम्।  
अर्चितो विविधैः कामै श्श्वस् ससैन्यो गमिष्यसि॥2.84.18॥

##### शब्दार्थः
सेना army, स्वाशिता refreshed, इमाम् विभावरीम् this night, वत्स्यति will spend, आशंसे I hope, विविधैः by various, कामैः by our hospitality, अर्चितः treated, श्वः tomorrow, ससैन्यः with army, गमिष्यसि will go.

##### आङ्ग्लानुवादः
We hope your army having  refreshed themselves will spend the night here. With our hospitality extended, you can proceed tomorrow.  

#### समाप्तिः
 श्रीमद्रामायणे वाल्मीकीय आदिकाव्ये अयोध्याकाण्डे चतुरशीतितमस्सर्गः॥  
Thus ends the eightyfourth sarga in Ayodhyakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/2_ayodhyAkANDam/07-rAma-darshanam/084_guha-bharatasaMvAdaH.md">
<details><summary><h3>भूषणम् ...{Loading}...</h3></summary>



ततो निविष्टां ध्वजिनीं गङ्गामन्वाश्रितां नदीम् ।  

निषादराजो दृष्ट्वैव ज्ञातीन् सन्त्वरितो ऽब्रवीत्  ॥  २।८४।१  ॥   

तत इत्यादि । गङ्गामन्वाश्रितां प्राप्ताम् अत एव निविष्टां कृतनिवेशां
ध्वजिनीं सेनां दृष्ट्वा । सन्त्वरितः ससम्भ्रमः  ॥  २।८४।१  ॥   

  

महतीयमितः सेना सागराभा प्रदृश्यते ।  

नास्यान्तमधिगच्छामि मनसापि विचिन्तयन्  ॥  २।८४।२  ॥   

महतीति । इतः इह श्रृङ्गिबेरपुरे । अस्य सेनारूपवस्तुनः । चिन्तयन्नहं
मनसापि नास्यान्तमधिगच्छामीति सम्बन्धः  ॥  २।८४।२  ॥   

  

यथा तु खलु दुर्बुद्धिर्भरतः स्वयमागतः ।  

स एष हि महाकायः कोविदारध्वजो रथे  ॥  २।८४।३  ॥   

यथेति । स इक्ष्वाकुकुलक्रमागतः कोविदारध्वजः रथे दृश्यते । हि यस्मात् अतो
भरतः स्वयमागतः यथा तु खलु ध्रुवमित्यर्थः । कोविदारध्वजः
दुर्बुद्धिरित्यनेन भरतो रामद्रोहाकाङ्क्षया आगच्छतीति शङ्कितवानिति गम्यते
 ॥  २।८४।३  ॥   

  

बन्धयिष्यति वा दाशानथवा ऽस्मान् वधिष्यति ।  

अथ दाशरथिं रामं पित्रा राज्याद्विवासितम्  ॥  २।८४।४  ॥   

सम्पन्नां श्रियमन्विच्छंस्तस्य राज्ञः सुदुर्ल्लभाम् ।  

भरतः कैकयीपुत्रो हन्तुं समधिगच्छति  ॥  २।८४।५  ॥   

तदेव स्थापयिष्यतिबन्धयिष्यतीत्यादिना । दाशानस्मान् बन्धयिष्यति अथवा
वधिष्यति हनिष्यति । हनो लृटि वधादेश आर्षः । अथ अथवा । दाशरथिं
ज्ञातिभूतमिति भावः । विवासितं दुर्बलमित्यर्थः । सम्पन्नाम् अप्रच्युताम्
। रामागमने हि श्रीः प्रच्युता स्यात् । कैकयीपुत्र इति दुष्प्रकृतित्वे
हेतुः । तस्य राज्ञः राजत्वार्हस्य रामस्य सुदुर्लभाम्  ॥  २।८४।४५  ॥   

  

भर्त्ता चैव सखा चैव रामो दाशरथिर्मम ।  

तस्यार्थकामाः सन्नद्धा गङ्गानूपे प्रतिष्ठत  ॥  २।८४।६  ॥   

किमतो ऽभवदित्यत्राह--भर्तेति । अर्थकामाः अर्थेच्छवः, यूयमिति शेषः ।
अनूपे तीरे  ॥  २।८४।६  ॥   

  

तिष्ठन्तु सर्वे दाशाश्च गङ्गामन्वाश्रिता नदीम् ।  

बलयुक्ता नदीरक्षा मांसमूलफलाशनाः  ॥  २।८४।७  ॥   

तिष्ठन्त्विति । सर्वे दाशाश्च गङ्गामन्वाश्रिताः सन्तः बलयुक्ताः
सेनायुक्ताः । नदीरक्षाः नदीतरणमार्गं रक्षन्तः । मांसमूलफलाशनाः
नावारोपितमांसाद्यशनाः तिष्ठन्तु  ॥  २।८४।७  ॥   

  

नावां शतानां पञ्चानां कैवर्त्तानां शतंशतम् ।  

सन्नद्धानां तथा यूनां तिष्ठन्त्वित्यभ्यचोदयत्  ॥  २।८४।८  ॥   

नावामित्यादि । पञ्चानां शतानां नावाम् एकैकस्या नावः कैवर्त्तानां शतं शतं
तिष्ठन्तु, शतंशतं कैवर्त्ताः तिष्ठन्त्वित्यर्थः  ॥  २।८४।८  ॥   

  

यदा तुष्टस्तु भरतो रामस्येह भविष्यति ।  

सेयं स्वस्तिमती सेना गङ्गामद्य तरिष्यति  ॥  २।८४।९  ॥   

रामस्य तुष्टः रामविषये तुष्टः । यदादुष्ट इति पाठे--अदुष्ट इति पदछेदः ।
स्वस्तिमतीति अन्यथा हन्तव्येति भावः  ॥  २।८४।९  ॥   

  

इत्युक्त्वोपायनं गृह्य मत्स्यमांसमधूनि च ।  

अभिचक्राम भरतं निषादाधिपतिर्गुहः  ॥  २।८४।१०  ॥   

तमायान्तं तु संप्रेक्ष्य सूतपुत्रः प्रतापवान् ।  

भरतायाचचक्षे ऽथ विनयज्ञो विनीतवत्  ॥  २।८४।११  ॥   

उपायनं कौशेयादि । मां सं मृगाणाम्  ॥  २।८४।१०११  ॥   

  

एष ज्ञातिसहस्रेण स्थपतिः परिवारितः ।  

कुशलो दण्डकारण्ये वृद्धो भ्रातुश्च ते सखा  ॥  २।८४।१२  ॥   

तस्मात्पश्यतु काकुत्स्थ त्वां निषादाधिपो गुहः ।  

असंशयं विजानीते यत्र तौ रामलक्ष्मणौ  ॥  २।८४।१३  ॥   

एतत्तु वचनं श्रुत्वा सुमन्त्राद्भरतः शुभम् ।  

उवाच वचनं शीघ्रं गुहः पश्यतु मामिति  ॥  २।८४।१४  ॥   

स्थपतिः प्रभुः । दण्डकारण्ये कुशलः तत्र सञ्चरणसमर्थ इत्यर्थः । विजानीते
तं देशमित्यर्थः  ॥  २।८४।१२१४  ॥   

  

लब्ध्वाभ्यनुज्ञां संहृष्टो ज्ञातिभिः परिवारितः ।  

आगम्य भरतं प्रह्वो गुहो वचनमब्रवीत्  ॥  २।८४।१५  ॥   

प्रह्वः कृतप्रणामः  ॥  २।८४।१५  ॥   

  

निष्कुटश्चैव देशो ऽयं वञ्चिताश्चापि ते वयम् ।  

निवेदयामस्ते सर्वे स्वके दासकुले वस  ॥  २।८४।१६  ॥   

अयं देशः मदधिष्ठितवनप्रदेशः । ते निष्कुटः गृहारामभूतः । "गृहारामस्तु
निष्कुटः" इत्यमरः । त्वद्भोगयोग्य इति यावत् । वयं च वञ्चिताः अत्र
गमनानिवेदनेन वञ्चिता इत्यर्थः । निवेदने हि प्रत्युद्गमनादिकं कर्तुं
शक्यमिति भावः । सर्वे वयं ते, त्वदीया इत्यर्थः । अतः स्वके दासकुले
दासगृहे वसेति निवेदयामः विज्ञापयामः । पूर्वं गङ्गामासाद्येति
गङ्गापर्यन्तमार्गकरणेपि अद्य मनुष्यप्रेरणाभावात्त्वदागमनं न
ज्ञातवानस्मीति गुहेनोच्यते  ॥  २।८४।१६  ॥   

  

अस्ति मूलं फलं चैव निषादैः समुपाहृतम् ।  

आर्द्रञ्च मांसं शुष्कञ्च वन्यं चोच्चावचं महत्  ॥  २।८४।१७  ॥   

वन्यं नीवारश्यामाकप्रियंग्वादिधान्यम्  ॥  २।८४।१७  ॥   

  

आशंसे स्वाशिता सेना वत्स्यतीमां विभावरीम् ।  

अर्चितो विविधैः कामैः श्वः ससैन्यो गमिष्यसि  ॥  २।८४।१८  ॥   

आशंसे प्रार्थयामि । स्वाशिता सुष्ठु भोजिता  ॥  २।८४।१८  ॥   

  

इत्यार्षे श्रीरामयणे वाल्मीकीये आदिकाव्ये श्रीमदयोध्याकाण्डे चतुरशीतितमः
सर्गः  ॥  ८४  ॥   

इति श्रीगोविन्दराजविरचिते श्रीरामायणभूषणे पीताम्बराख्याने
अयोध्याकाण्डव्याख्याने चतुरशीतितमः सर्गः  ॥  ८४  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/2_ayodhyAkANDam/07-rAma-darshanam/084_guha-bharatasaMvAdaH.md">
<details><summary><h3>शिरोमणी ...{Loading}...</h3></summary>



ससैन्यभरतस्थित्यानन्तरकालिकं वृत्तमाह-- तत इत्यादिभिः । निविष्टां
गङ्गातीरे संस्थितामत एव गङ्गामन्वाश्रितां सेवमानां ध्वजिनीं भरतसेनां
दृष्ट्वैव परितो विद्यमानान् ज्ञातीन् निषादराजो ऽब्रवीत्  ॥  २।८४।१  ॥   

  

तद्वचनाकारमाह-- महतीति । सागराभा समुद्रसदृशी महती इयं सेना इतः अस्मादेव
स्थानात्प्रदृश्यते अत एव अस्य सैन्यस्य मनसापि अन्तं निवर्तकं
चिन्तयन्सन्न अवगच्छामि निश्चिनोमि  ॥  २।८४।२  ॥   

  

ननु किं निश्चयाभावेनेत्यत आह-- यदेति । महाकायः उन्नतशरीरः रथे
कोविदारध्वजः कोविदारसदृशः ध्वजो यस्य स स्वयमागतः एष भरतः यदा खलु
दुर्बुद्धिः रामसंप्रदानकद्रोहवानित्यर्थः, तदा पित्रा विवासितं राममनु
विद्यमानानस्मान्वधिष्यति पाशैर्बन्धयिष्यति वा । श्लोकद्वयमेकान्वयि  ॥ 
२।८४।३,४  ॥   

  

द्रोहे स्वोहितहेतुं वदन्नाह-- सम्पन्नामिति । सम्पन्नां श्रियमन्विच्छन्
भरतः हन्तुं समुपगच्छति राममित्रवर्गानिति शेषः  ॥  २।८४।५  ॥   

  

ननु ततः किमित्यत आह-- भर्तेति । मम भर्त्रादिः राम एव एतेन वयमपि
तद्द्वेष्या इति सूचितम् । रामानुयायित्वादस्माभिरपि तदुपकृतिः कर्तव्येति
बोधयन्नाह-- तस्य रामस्य अर्थकामाः प्रयोजनसिद्धिविषयकेच्छावन्तः अत एव
सन्नद्धाः धृतकवचाः यूयं गङ्गानूपे गङ्गातीरे तिष्ठत  ॥  २।८४।६  ॥   

  

स्थितिप्रयोजनं वदन्नाह-- तिष्ठन्त्विति । बलयुक्ताः सेनासहिताः नदीरक्षाः
सेनातरणवारणादिना नदीरक्षणकर्तारः अत एव गङ्गामन्वाश्रिताः सर्वे दाशाः
धीवराः भवन्तः तिष्ठन्तु  ॥  २।८४।७  ॥   

  

तरणवारणप्रकारमाह-- नावामिति । पञ्चानां शतानां प्रञ्चशतसङ्ख्याकानां
नावामुपरि संनद्धानां यूनां कैवर्तानां शतं शतं तिष्ठतु गङ्गादक्षिणकूले
इति शेषः, इति अभ्यचोदयत् गुह इति शेषः । एतेन नौकालाभाभावेन तरणप्रतिबन्धो
ऽर्थतः सेत्स्यतीति सूचितम्  ॥  २।८४।८  ॥   

  

ननु नावो ऽपि दूरदेशं नेतव्या इत्यत आह-- यदीति । इह अस्मिन्समये भरतः यदि
रामस्य तुष्टस्तोषको भविष्यति तदा स्वस्तिमती इयं तदीया सेना अद्यैव
तरिष्यति तेन नावो दूरं प्रनेतव्या इति व्यञ्जितम्  ॥  २।८४।९  ॥   

  

इतीति । इत्युक्त्वा मत्स्यादीनि गृहीत्वा भरतमभिचक्राम जगाम तत्र मत्स्यः
दैन्यनिवर्तकवायुमान् औषधिविशेषः । तथाहि मदो दैन्यस्य सो नाशः तद्वान् अः
वायुर्यस्य सः "अः कृष्णः शङ्करो ब्रह्मा शक्रः सोमो ऽनिलो ऽनलः" इति
मात्रिका । मांसं राजभोग्यवस्तुविशेषः अस्य तत्त्वमनुपदमेव वक्ष्यते मधु
पुष्परसः  ॥  २।८४।१०  ॥   

  

तमिति । समयज्ञो विनीतवान् सूतपुत्रः सुमन्त्रः भरताय आचचक्षे कथयामास  ॥ 
२।८४।११  ॥   

  

तत्प्रकारमाह-- एष इति । ज्ञातिसहस्रेण परिवारितः युक्तः स्थपतिः अधीशः
दण्डकारण्ये कुशलः तद्विषयकविशेषज्ञानवान् एषः गुहः ते भ्रातुः रामस्य सखा
तस्माद्धेतोर्गुहः त्वां पश्यतु प्रतीहारैर्निवारितो न स्यादित्यर्थः ।
यत्र तौ रामलक्ष्मणौ तं देशमसंशयं यथा स्यात्तथा विजानीते ।
श्लोकद्वयमेकान्वयि  ॥  २।८४।१२,१३  ॥   

  

एतदिति । भरतः एतत् शुभं वचनं श्रुत्वा गुहः मां शीघ्रं पश्यतु कश्चिन्न
निवारयत्वित्यर्थः, इति वचनमुवाच  ॥  २।८४।१४  ॥   

  

लब्ध्वेति । अनुज्ञामाज्ञां लब्ध्वा संप्रहृष्टो गुहः प्रह्वः कृतशिरोनतिः
सन्नागम्य वचनमब्रवीत्  ॥  २।८४।१५  ॥   

  

वचनाकारमाह-- निष्कुट इति । निष्कुटः गृहारामतुल्यः भवद्भोगयोग्य इत्यर्थः,
अयं देशो ऽस्तीति शेषः । ते त्वत्सेवका वयं तु वञ्चिताः स्वानवधानतया
प्रलम्भिताः । एतेन प्रत्युद्गमनकरणाभावप्रयुक्तः पश्चात्तापस्तस्य सूचितः
। सेवकोचितमाह-- सर्वं वृत्तजातं ते निवेदयाम अतः स्वके स्वकीये दाशगृहे
अस्मदधिष्ठितभवने वस  ॥  २।८४।१६  ॥   

  

अस्तीति । निषादैः स्वयमर्जितं वन्यं वनोद्भवम् उच्चावचमार्द्रं शुष्कं च
एतन्मूलफलं मांसं राजभोग्यं वस्तु विशेषश्च अस्ति एतत्स्वीकुर्वित्यर्थः
"मांसं स्यादामिषे क्लीबम्" इति मेदिनीकोशेन मांसशब्दस्यामिषार्थकत्वमवगतम्
। आमिषशब्दस्य भोग्यवस्तुपरत्वं तु "भोग्यवस्तुनि सम्भोगे़ ऽप्युत्कोचे
पलले ऽपि च" इति तत्कोशादेवेति बोध्यम्  ॥  २।८४।१७  ॥   

  

आशंसे इति । स्वाशिता सुभोजिता सेना एनां विभावरीं रात्रिं वसतु विविधैः
कामैः अस्मन्मनोरथैरर्चितः ससैन्यस्त्वं श्वः प्रातर्गमिष्यसि गन्तासि  ॥ 
२।८४।१८  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
चतुरशीतितमः सर्गः  ॥  २।८४  ॥   

  

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/2_ayodhyAkANDam/07-rAma-darshanam/084_guha-bharatasaMvAdaH.md">
<details><summary><h3>तिलकम् ...{Loading}...</h3></summary>



गङ्गामनु आश्रिताम्, निविष्टां क्वचित्कार्ये ऽभिनिवेशवतीम्  ॥  २।८४।१  ॥   

  

इत इह गङ्गातीरे । नास्या अन्तमित्यर्थे सन्धिरार्षः  ॥  २।८४।२  ॥   

  

यदा नु खलु यस्माद्धेतोर्दुर्बुद्धिर्भरतः स्वयमागतस्ततो महती सेना
प्रदृश्यत इत्यन्वयः, रामपीडार्थं प्रवृत्त इत्याशयेन दुर्बुद्धितावादः ।
भरतागमनचिह्नमाह स इति । महाकायो महाप्रमाण इक्ष्वाकुकुलचिह्नभूतः
कोविदारध्वजो रथे दृश्यते, अतो भरत एवायमिति भावः  ॥  २।८४।३  ॥   

  

नन्वायातु भरतः, किमस्माकमत आह बन्धयिष्यतीति । स्वामात्यैरिति शेषः,
वधिष्यतीति वा । अनु ततः पश्चाद्रामं वधिष्यति इति मन्ये इति शेषः  ॥ 
२।८४।४  ॥   

  

ननु रामवधे ऽस्य किं फलमत आह संपन्नामिति । संपूर्णामित्यर्थः ।
सार्वकालिकीमिति यावत्, तस्य राज्ञो रामस्य सुदुर्लभां तस्मिञ्जीवति
दुष्प्रापाम् अतो रामं हन्तुं समधिगच्छति बुद्धिं प्राप्नोति  ॥  २।८४।५
 ॥   

  

नन्वेवमपि तव का भीतिरत आह भर्तेत्यादि । एवं च तत्पक्षत्वादस्माकं
भीतिरिति भावः । अस्माभिश्च सखित्वादेव रामेष्टं कर्तव्यम्, अतो
नास्माभिरेते गङ्गा तारयितव्याः, अतो यूयं तस्य रामस्यार्थकामाः
प्रयोजनेच्छवः संनद्धा अत्र गङ्गानूपे मत्संनिधौ तिष्ठत  ॥  २।८४।६  ॥   

  

सर्वे मामका दाशास्तु गङ्गां नदीमेवान्वाश्रिताः, नदीरक्षा
नदीतरणमार्गविघ्नवन्तो मांसमूलफलाशना एतद्भीत्या तीरे आगन्तुमशक्यतया
नावारोपितमांसाद्यशना बलवन्तः सन्तस्तिष्ठन्तु  ॥  २।८४।७  ॥   

  

बलवतामेवाह नावामिति । पञ्चशतसंख्याकनावां प्रत्येकं संनद्धानां
युद्धसंनाहवतां यूनां युद्धार्हाणां कैवर्तानां शतं शतमारुह्य
तिष्ठन्त्वित्यभ्यचोदयत्  ॥  २।८४।८  ॥   

  

एवं स्थितैरपि युद्धे त्वरा न कार्येत्याह यदीति । यदि रामविषये
तुष्ठस्तदेयं सेना स्वस्तिमती तरिष्यति अन्यथा नौकासु स्थित्वा एतान्निहन्म
इति भावः । "यदादुष्टः" इति पाठे ऽदुष्ट इति च्छेदः  ॥  २।८४।९  ॥   

  

अभिचक्राम दर्शनार्थम्  ॥  २।८४।१०,११  ॥   

  

स्थपतिः प्रभुः । दण्डकारण्ये कुशलो
निग्रहानुग्रहसमर्थश्चारैस्तत्रत्यवृत्तान्तज्ञः  ॥  २।८४।१२  ॥   

  

अपि चानेन प्रयोजनमस्तीत्याह असंशयमिति  ॥  २।८४।१३१५  ॥   

  

अयं देशो निष्कुटो गृहारामकल्पः । वयं वञ्चिताः प्रस्थानसमये
ऽप्रेषितनियोगदेशत्वात् । इयमुपचारोक्तिः सर्वं राज्यं ते निवेदयाम, वयं
त्वदीयाः, अतः स्वीयदाशगृहे वस  ॥  २।८४।१६  ॥   

  

वन्यं नीवारश्यामाकादि  ॥  २।८४।१७  ॥   

  

स्वाशिता सुष्ठु भोजिता वत्स्यतीत्याशंसे प्रार्थये । "वसत्वेनाम्" इति
पाठान्तरम् । तत्राशंसे इति पुनरुक्तम्  ॥  २।८४।१८  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे चतुरशीतितमः सर्गः  ॥  २।८४  ॥   

  

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/2_ayodhyAkANDam/07-rAma-darshanam/084_guha-bharatasaMvAdaH.md">
<details><summary><h3>द्राविडपाठः ...{Loading}...</h3></summary>


ततो निविष्टां ध्वजिनीं गङ्गामन्वाश्रितां नदीम्।  
निषादराजो दृष्ट्वैव ज्ञातीन् सन्त्वरितोऽब्रवीत् ॥ 2.84.1 ॥   
महतीयमितः सेना सागराभा प्रदृश्यते।  
नास्यान्तमधिगच्छामि मनसापि विचिन्तयन् ॥ 2.84.2 ॥   
यथा तु खलु दुर्बुद्धिर्भरतः स्वयमागतः।  
स एष हि महाकायः कोविदारध्वजो रथे ॥ 2.84.3 ॥   
बन्धयिष्यति वा दाशानथवाऽस्मान् वधिष्यति।  
अथ दाशरथिं रामं पित्रा राज्याद्विवासितम् ॥ 2.84.4 ॥   
सम्पन्नां श्रियमन्विच्छंस्तस्य राज्ञः सुदुर्ल्लभाम्।  
भरतः कैकयीपुत्रो हन्तुं समधिगच्छति ॥ 2.84.5 ॥   
भर्त्ता चैव सखा चैव रामो दाशरथिर्मम।  
तस्यार्थकामाः सन्नद्धा गङ्गानूपे प्रतिष्ठत ॥ 2.84.6 ॥   
तिष्ठन्तु सर्वे दाशाश्च गङ्गामन्वाश्रिता नदीम्।  
बलयुक्ता नदीरक्षा मांसमूलफलाशनाः ॥ 2.84.7 ॥   
नावां शतानां पञ्चानां कैवर्त्तानां शतंशतम्।  
सन्नद्धानां तथा यूनां तिष्ठन्त्वित्यभ्यचोदयत् ॥ 2.84.8 ॥   
यदा तुष्टस्तु भरतो रामस्येह भविष्यति।  
सेयं स्वस्तिमती सेना गङ्गामद्य तरिष्यति ॥ 2.84.9 ॥   
इत्युक्त्वोपायनं गृह्य मत्स्यमांसमधूनि च।  
अभिचक्राम भरतं निषादाधिपतिर्गुहः ॥ 2.84.10 ॥   
तमायान्तं तु सम्प्रेक्ष्य सूतपुत्रः प्रतापवान्।  
भरतायाचचक्षेऽथ विनयज्ञो विनीतवत् ॥ 2.84.11 ॥   
एष ज्ञातिसहस्रेण स्थपतिः परिवारितः।  
कुशलो दण्डकारण्ये वृद्धो भ्रातुश्च ते सखा ॥ 2.84.12 ॥   
तस्मात्पश्यतु काकुत्स्थ त्वां निषादाधिपो गुहः।  
असंशयं विजानीते यत्र तौ रामलक्ष्मणौ ॥ 2.84.13 ॥   
एतत्तु वचनं श्रुत्वा सुमन्त्राद्भरतः शुभम्।  
उवाच वचनं शीघ्रं गुहः पश्यतु मामिति ॥ 2.84.14 ॥   
लब्ध्वाभ्यनुज्ञां संहृष्टो ज्ञातिभिः परिवारितः।  
आगम्य भरतं प्रह्वो गुहो वचनमब्रवीत् ॥ 2.84.15 ॥   
निष्कुटश्चैव देशोऽयं वञ्चिताश्चापि ते वयम्।  
निवेदयामस्ते सर्वे स्वके दासकुले वस ॥ 2.84.16 ॥   
अस्ति मूलं फलं चैव निषादैः समुपाहृतम्।  
आर्द्रञ्च मांसं शुष्कञ्च वन्यं चोच्चावचं महत् ॥ 2.84.17 ॥   
आशंसे स्वाशिता सेना वत्स्यतीमां विभावरीम्।  
अर्चितो विविधैः कामैः श्वः ससैन्यो गमिष्यसि ॥ 2.84.18 ॥   

</details>
</div>
