---
title: १३५ पाण्डव-प्रेषणम्
unicode_script: devanagari

---


अध्यायः 135

पाण्डवैः सह ऋषीणां हस्तिनापुरगमनम् ॥ 1 ॥ पाण्डुवृत्तान्तकथनपूर्वकं पाण्डवान्भीष्माय समर्प्य ऋषीणां प्रतिनिवर्तनम् ॥ 2 ॥
वैशम्पायन उवाच ।	001  
पाण्डोरुपरमं दृष्ट्वा देवकल्पा महर्षयः ।	001a  
ततो मन्त्रविदः सर्वे मन्त्रयाञ्चक्रिरे मिथः ॥	001c  
तापसा ऊचुः ।	002  
हित्वा राज्यं च राष्ट्रं च स महात्मा महायशाः ।	002a  
अस्मिंस्थाने तपस्तप्त्वा तापसाञ्शरणं गतः ॥	002c  
स जातमात्रान्पुत्रांश्च दारांश्च भवतामिह ।	003a  
प्रादायोपनिधिं राजा पाण्डुः स्वर्गमितो गतः ॥	003c  
तस्येमानात्मजान्देहं भार्यां च सुमहात्मनः ।	004a  
स्वराष्ट्रं गृह्य गच्छामो धर्म एष हि नः स्मृतः ॥	004c  
वैशम्पायन उवाच ।	005  
ते परस्परमामन्त्र्य देवकल्पा महर्षयः ।	005a  
पाण्डोः पुत्रान्पुरस्कृत्य नगरं नागसाह्वयम् ॥	005c  
उदारमनसः सिद्धा गमने चक्रिरे मनः ।	006a  
भीष्माय पण्डवान्दातुं धृतराष्ट्राय चैव हि ॥	006c  
तस्मिन्नेव क्षणे सर्वे तानादाय प्रतस्थिरे ।	007a  
पाण्डोर्दारांश्च पुत्रांश्च शरीरे ते च तापसाः ॥	007c  
सुखिनी सा पुरा भूत्वा सततं पुत्रवत्सला ।	008a  
प्रपन्ना दीर्घमध्वानं सङ्क्षिप्तं तदमन्यत ॥	008c  
सा त्वदीर्घेण कालेन सम्प्राप्ता कुरुजाङ्गलम् ।	009a  
वर्धमानपुरद्वारमाससाद यशस्विनी ॥	009c  
द्वारिणं तापसा ऊचू राजानं च प्रकाशय ।	010a  
ते तु गत्वा क्षणेनैव सभायां विनिवेदिताः ॥	010c  
तं चारणसहस्राणां मुनीनामागमं तदा ।	011a  
श्रुत्वा नागपुरे नॄणां विस्मयः समपद्यत ॥	011c  
मुहूर्तोदित आदित्ये सर्वे बालपुरस्कृताः ।	012a  
सदारास्तापसान्द्रष्टुं निर्ययुः पुरवासिनः ॥	012c  
स्त्रीसङ्घाः क्षत्रसङ्घाश्च यानसङ्घसमास्थिताः ।	013a  
ब्राह्मणैः सह निर्जग्मुर्ब्राह्मणानां च योषितः ॥	013c  
तथा विट्शूद्रसङ्घानां महान्यतिकरोऽभवत् ।	014a  
न कश्चिदकरोदीर्ष्यामभवन्धर्मबुद्धयः ॥	014c  
तथा भीष्मः शान्तनवः सोमदत्तोऽथ बाह्लिकः ।	015a  
प्रज्ञाचक्षुश्च राजर्षिः क्षत्ता च विदुरः स्वयम् ॥	015c  
सा च सत्यवती देवी कौसल्या च यशस्विनी ।	016a  
राजदारैः परिवृता गान्धारी चापि निर्ययौ ॥	016c  
धृतराष्ट्रस्य दायादा दुर्योधनपुरोगमाः ।	017a  
भूषिता भूषणैश्चित्रैः शतसङ्ख्या विनिर्ययुः ॥	017c  
तान्महर्षिगणान्दृष्ट्वा शिरोभिरभिवाद्य च ।	018a  
उपोपविविशुः सर्वे कौरव्याः सपुरोहिताः ॥	018c  
तथैव शिरसा भूमावभिवाद्य प्रणम्य च ।	019a  
उपोपविविशुः सर्वे पौरजानपदा अपि ॥	019c  
तमकूजमभिज्ञाय जनौघं सर्वशस्तदा ।	020a  
पूजयित्वा यथान्यायं पाद्येनार्घ्येण च प्रभो ॥	020c  
भीष्मो राज्यं च राष्ट्रं च महर्षिभ्यो न्यवेदयत् ।	021a  
तेषामथो वृद्धतमः प्रत्युत्थाय जटाजिनी ।	021c  
ऋषीणां मतमाज्ञाय महर्षिरिदमब्रवीत् ॥	021e  
यः स कौरव्यदायादः पाण्डुर्नाम नराधिपः ।	022a  
कामभोगान्परित्यज्य शतशृङ्गमितो गतः ॥	022c  
\'राजा भोगान्परित्यज्य तपस्वी सम्बभूव ह ।	023a  
स यथोक्तं तपस्तेपे पत्रमूलफलाशनः ॥	023c  
पत्नीभ्यां सह धर्मात्मा कञ्चित्कालमतन्द्रितः ।	024a  
तेन वृत्तसमाचारैस्तपसा च तपस्विनः ॥	024c  
तोषितास्तापसास्तत्र शतशृङ्गनिवासिनः ।	025a  
स्वर्गलोकं गन्तुकामं तापसाः सन्निवार्य तम् ॥	025c  
उद्यन्तं सह पत्नीभ्यां विप्रा वचनमब्रुवन् ।	026a  
अनपत्यस्य राजेन्द्र पुण्या लोका न सन्ति ते ॥	026c  
तस्माद्धर्मं च वायुं च महेन्द्रं च तथाऽश्विनौ ।	027a  
आराधयस्व राजेन्द्र पत्नीभ्यां सह देवताः ॥	027c  
प्रीताः पुत्रान्प्रदास्यन्ति ऋणमुक्तो भविष्यसि ।	028a  
तपसा दिव्यचक्षुष्ट्वात्पश्यामस्ते तथा सुतान् ॥	028c  
अस्माकं वचनं श्रुत्वा देवानाराधयत्तदा ।\'	029a  
ब्रह्मचर्यव्रतस्थस्य तस्य दिव्येन हेतुना ॥	029c  
साक्षाद्धर्मादयं पुत्रस्तत्र जातो युधिष्ठिरः ।	030a  
तथैनं बलिनां श्रेष्ठं तस्य राज्ञो महात्मनः ॥	030c  
मातरिश्वा ददौ पुत्रं भीमं नाम महाबलम् ।	031a  
पुरन्दरादयं जज्ञे कुन्त्यां सत्यपराक्रमः ॥	031c  
\'अस्मिञ्जाते महेष्वासे पृथामिन्द्रस्तदाऽब्रवीत् ।	032a  
मत्प्रसादादयं जातः कुन्ति सत्यपराक्रमः ॥	032c  
अजेयानपि जेताऽरीन्देवतादीन्न संशयः ।\'	033a  
यस्य कीर्तिर्महेष्वासान्सर्वानभिभविष्यति ॥	033c  
\'युधिष्ठिरो राजसूयं भ्रातृवीर्यादवाप्स्यति ।	034a  
एष जेता मनुष्यांश्च सर्वान्गन्धर्वराक्षसान् ॥	034c  
एष दुर्योधनादीनां कौरवाणां च जेष्यति ।	035a  
वीरस्यैतस्य विक्रान्तैर्धर्मपुत्रो युधिष्ठिरः ॥	035c  
यक्ष्यते राजसूयाद्यैर्धर्म एव परः सदा ।\'	036a  
यौ तु माद्री महेष्वासावसूत पुरुषोत्तमौ ॥	036c  
अश्विभ्यां पुरुषव्याघ्राविमौ तावपि तिष्ठतः ।	037a  
\'नकुलः सहदेवश्च तावप्यमिततेजसौ ॥\'	037c  
चरता धर्मनित्येन वनवासं यशस्विना ।	038a  
एष पैतामहो वंशः पाण्डुना पुनरुद्धृतः ॥	038c  
पुत्राणां जन्म वृद्धिं च वैदिकाध्ययनानि च ।	039a  
पश्यन्तः सततं पाण्डोः परां प्रीतिमवाप्स्यथ ॥	039c  
वर्तमानः सतां वृत्ते पुत्रलाभमवाप च ।	040a  
पितृलोकं गतः पाण्डुरितः सप्तदशेऽहनि ॥	040c  
तं चितागतमाज्ञाय वैश्वानरमुखे हुतम् ।	041a  
प्रविष्टा पावकं माद्री हित्वा जीवितमात्मनः ॥	041c  
सा गता सह तेनैव पतिलोकमनुव्रता ।	042a  
तस्यास्तस्य च यत्कार्यं क्रियतां तदनन्तरम् ॥\'	042c  
पृथां च शरणं प्राप्तां पाण्डवांश्च यशस्विनः ।	043a  
यथावदनुमन्यन्तां धर्मो ह्येष सनातनः ॥	043c  
इमे तयोः शरीरे द्वे पुत्राश्चेमे तयोर्वराः ।	044a  
क्रियाभिरनुगृह्यन्तां सह मात्रा परन्तपाः ॥	044c  
प्रेतकार्ये निवृत्ते तु पितृमेधं महायशाः ।	045a  
लभतां सर्वधर्मज्ञः पाण्डुः कुरुकुलोद्वहः ॥	045c  
वैशम्पायन उवाच ।	046  
एवमुक्त्वा कुरून्सर्वान्कुरूणामेव पश्यताम् ।	046a  
क्षणेनान्तर्हिताः सर्वे तापसा गुह्यकैः सह ॥	046c  
गन्धर्वनगराकारं तथैवान्तर्हितं पुनः ।	047a  
ऋषिसिद्धगणं दृष्ट्वा विस्मयं ते परं ययुः ॥ ॥	047c  

इति श्रीमन्महाभारते आदिपर्वणि सम्भवपर्वणि पञ्चत्रिंशदधिकशततमोऽध्यायः ॥ 135 ॥

1-135-4 देहं देहयोरस्थीनि ॥ 1-135-8 तद्गमनं सङ्क्षिप्तममन्यत मुनीनां योगप्रभावात् स्वदेशगमनौत्कण्ठ्याद्वा ॥ 1-135-9 वर्धमानपुरद्वारं मुख्यद्वारम् ॥ 1-135-11 आरण्यानां सहस्रसङ्ख्यानां मुनीनां चेति योज्यम् ॥ 1-135-14 व्यतिकरः सङ्घर्षः ॥ 1-135-20 अकूजं निःशब्दम् ॥ 1-135-45 प्रेतकार्ये सपिण्डीकरणान्ते । पितृमेधं यज्ञविशेषम् । वृषोत्सर्गादिकं वा ॥ 1-135-47 गन्धर्वनगरं स्वपुरम् ॥ पञ्चत्रिंशदधिकशततमोऽध्यायः ॥ 135 ॥