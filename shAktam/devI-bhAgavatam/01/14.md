+++
title = "१४"

+++
सूत उवाच  
दृष्ट्वा तामसितापाङ्गीं व्यासश्चिन्तापरोऽभवत् ।  
किं करोमि न मे योग्या देवकन्येयमप्सराः ॥ १ ॥  
एवं चिन्तयमानं तु दृष्ट्वा व्यासं तदाप्सराः ।  
भयभीता हि सञ्जाता शापं मा विसृजेदयम् ॥ २ ॥  
सा कृत्वाथ शुकीरूपं निर्गता भयविह्वला ।  
कृष्णस्तु विस्मयं प्राप्तो विहङ्गीं तां विलोकयन् ॥ ३ ॥  
कामस्तु देहे व्यासस्य दर्शनादेव सङ्गतः ।  
मनोऽतिविस्मितं जातं सर्वगात्रेषु विस्मितः ॥ ४ ॥  
स तु धैर्येण महता निगह्णन्मानसं मुनिः ।  
न शशाक नियन्तुं च स व्यासः प्रसृतं मनः ॥ ५ ॥  
बहुशो गृह्यमाणं च घृताच्या मोहितं मनः ।  
भावित्वान्नैव विधृतं व्यासस्यामिततेजसः ॥ ६ ॥  
मन्धनं कुर्वतस्तस्य मुनेरग्निचिकीर्षया ।  
अरण्यामेव सहसा तस्य शुक्रमथापतत् ॥ ७ ॥  
सोऽविचिन्त्य तथा पातं ममन्थारणिमेव च ।  
तस्माच्छुकः समुद्‌भूतो व्यासाकृतिमनोहरः ॥ ८ ॥  
विस्मयं जनयन्बालः सञ्जातस्तदरण्यजः ।  
यथाध्वरे समिद्धोऽग्निर्भाति हव्येन दीप्तिमान् ॥ ९ ॥  
व्यासस्तु सुतमालोक्य विस्मयं परमं गतः ।  
किमेतदिति सञ्चिन्त्य वरदानाच्छिवस्य वै ॥ १० ॥  
तेजोरूपी शुको जातोऽप्यरणीगर्भसम्भवः ।  
द्वितीयोऽग्निरिवात्यर्थं दीप्यमानः स्वतेजसा ॥ ११ ॥  
विलोकयामास तदा व्यासस्तु मुदितं सुतम् ।  
दिव्येन तेजसा युक्तं गार्हपत्यमिवापरम् ॥ १२ ॥  
गङ्गान्तः स्नापयामास समागत्य गिरेस्तदा ।  
पुष्पवृष्टिस्तु खाज्जाता शिशोरुपरि तापसाः ॥ १३ ॥  
जातकर्मादिकं चक्रे व्यासस्तस्य महात्मनः ।  
देवदुन्दुभयो नेदुर्ननृतुश्चाप्सरोगणाः ॥ १४ ॥  
जगुर्गन्धर्वपतयो मुदितास्ते दिदृक्षवः ।  
विश्वावसुर्नारदश्च तुम्बुरुः शुकसम्भवे ॥ १५ ॥  
तुष्टुवुर्मुदिताः सर्वे देवा विद्याधरास्तथा ।  
दृष्ट्वा व्याससुतं दिव्यमरणीगर्भसम्भवम् ॥ १६ ॥  
अन्तरिक्षात्पपातोर्व्यां दण्डः कृष्णाजिनं शुभम् ।  
कमण्डलुस्तथा दिव्यः शुकस्यार्थे द्विजोत्तमाः ॥ १७ ॥  
सद्यः स ववृधे बालो जातमात्रोऽतिदीप्तिमान् ।  
तस्योपनयनं चक्रे व्यासो विद्याविधानवित् ॥ १८ ॥  
उत्पन्नमात्रं तं वेदाः सरहस्याः ससङ्ग्रहाः ।  
उपतस्थुर्महात्मानं यथास्य पितरं तथा ॥ १९ ॥  
यतो दृष्टं शुकीरूपं घृताच्याः सम्भवे तदा ।  
शुकेति नाम पुत्रस्य चकार मुनिसत्तमः ॥ २० ॥  
बृहस्पतिमुपाध्यायं कृत्वा व्याससुतस्तदा ।  
व्रतानि ब्रह्मचर्यस्य चकार विधिपूर्वकम् ॥ २१ ॥  
सोऽधीत्य निखिलान्वेदान् सरहस्यान्ससङ्ग्रहान् ।  
धर्मशास्त्राणि सर्वाणि कृत्वा गुरुकुले शुकः ॥ २२ ॥  
गुरवे दक्षिणां दत्त्वा समावृत्तो मुनिस्तदा ।  
आजगाम पितुः पार्श्वं कृष्णद्वैपायनस्य च ॥ २३ ॥  
दृष्ट्वा व्यासः शुकं प्राप्तं प्रेम्णोत्थाय ससम्भ्रमः ।  
आलिलिङ्ग मुहुर्घ्राणं मूर्ध्नि तस्य चकार ह ॥ २४ ॥  
पप्रच्छ कुशलं व्यासस्तथा चाध्ययनं शुचि ।  
आश्वास्य स्थापयामास शुकं तत्राश्रमे शुभे ॥ २५ ॥  
दारकर्म ततो व्यासः शुकस्य पर्यचिन्तयत् ।  
कन्यां मुनिसुतां कान्तामपृच्छदतिवेगवान् ॥ २६ ॥  
शुकं प्राह सुतं व्यासो वेदोऽधीतस्त्वयानघ ।  
धर्मशास्त्राणि सर्वाणि कुरु भार्यां महामते ॥ २७ ॥  
गार्हस्थ्यं च समासाद्य यज देवान्पितॄनथ ।  
ऋणान्मोचय मां पुत्र प्राप्य दारान्मनोरमान् ॥ २८ ॥  
अपुत्रस्य गतिर्नास्ति स्वर्गो नैव च नैव च ।  
तस्मात्पुत्र महाभाग कुरुष्वाद्य गृहाश्रमम् ॥ २९ ॥  
कृत्वा गृहाश्रमं पुत्र सुखिनं कुरु मां शुक ।  
आशा मे महती पुत्र पूरयस्व महामते ॥ ३० ॥  
तपस्तप्त्वा महाघोरं प्राप्तोऽसि त्वमयोनिजः ।  
देवरूपी महाप्राज्ञ पाहि मां पितरं शुक ॥ ३१ ॥  
सूत उवाच  
इति वादिनमभ्याशे प्राप्तः प्राह शुकस्तदा ।  
विरक्तः सोऽतिरक्तं तं साक्षात्पितरमात्मनः ॥ ३२ ॥  
शुक उवाच  
किं त्वं वदसि धर्मज्ञ वेदव्यास महामते ।  
तत्त्वेन शाधि शिष्यं मां त्वदाज्ञां करवाण्यलम् ॥ ३३ ॥  
व्यास उवाच  
त्वदर्थे यत्तपस्तप्तं मया पुत्र शतं समाः ।  
प्राप्तस्त्वं चातिदुःखेन शिवस्याराधनेन च ॥ ३४ ॥  
ददामि तव वित्तं तु प्रार्थयित्वाथ भूपतिम् ।
सुखं भुङ्क्ष्व महाप्राज्ञ प्राप्य यौवनमुत्तमम् ॥ ३५ ॥  
शुक उवाच  
किं सुखं मानुषे लोके ब्रूहि तात निरामयम् ।  
दुःखविद्धं सुखं प्राज्ञा न वदन्ति सुखं किल ॥ ३६ ॥  
स्त्रियं कृत्वा महाभाग भवामि तद्वशानुगः ।  
सुखं किं परतन्त्रस्य स्त्रीजितस्य विशेषतः ॥ ३७ ॥  
कदाचिदपि मुच्येत लोहकाष्ठादियन्त्रितः ।  
पुत्रदारैर्निबद्धस्तु न विमुच्येत कर्हिचित् ॥ ३८ ॥  
विण्मूत्रसम्भवो देहो नारीणां तन्मयस्तथा ।  
कः प्रीतिं तत्र विप्रेन्द्र विबुधः कर्तुमिच्छति ॥ ३९ ॥  
अयोनिजोऽहं विप्रर्षे योनौ मे कीदृशी मतिः ।  
न वाञ्छाम्यहमग्रेऽपि योनावेव समुद्‌भवम् ॥ ४० ॥  
विट्सुखं किमु वाञ्छामि त्यक्त्वाऽऽत्मसुखमद्‌भुतम् ।  
आत्मारामश्च भूयोऽपि न भवत्यतिलोलुपः ॥ ४१ ॥  
प्रथमं पठिता वेदा मया विस्तारिताश्च ते ।  
हिंसामयास्ते पतिताः कर्ममार्गप्रवर्तकाः ॥ ४२ ॥  
बृहस्पतिर्गुरुः प्राप्तः सोऽपि मग्नो गृहार्णवे ।  
अविद्याग्रस्तहृदयः कथं तारयितुं क्षमः ॥ ४३ ॥  
रोगग्रस्तो यथा वैद्यः पररोगचिकित्सकः ।  
तथा गुरुर्मुमुक्षोर्मे गृहस्थोऽयं विडम्बना ॥ ४४ ॥  
कृत्वा प्रणामं गुरवे त्वत्समीपमुपागतः ।  
त्राहि मां तत्त्वबोधेन भीतं संसारसर्पतः ॥ ४५ ॥  
संसारेऽस्मिन्महाघोरे भ्रमणं नभचक्रवत् ।  
न च विश्रमणं क्यापि सूर्यस्येव दिवानिशि ॥ ४६ ॥  
किं सुखं तात संसारे निजतत्त्वविचारणात् ।  
मूढानां सुखबुद्धिस्तु विट्सु कीटसुखं यथा ॥ ४७ ॥  
अधीत्य वेदशास्त्राणि संसारे रागिणश्च ये ।  
तेभ्यः परो न मूर्खोऽस्ति सधर्मा श्वाश्वसूकरैः ॥ ४८ ॥  
मानुष्यं दुर्लभं प्राप्य वेदशास्त्राण्यधीत्य च ।  
बध्यते यदि संसारे को विमुच्येत मानवः ॥ ४९ ॥  
नातः परतरं लोके क्वचिदाश्चर्यमद्‌भुतम् ।  
पुत्रदारगृहासक्तः पण्डितः परिगीयते ॥ ५० ॥  
न बाध्यते यः संसारे नरो मायागुणैस्त्रिभिः ।  
स विद्वान्स च मेधावी शास्त्रपारं गतो हि सः ॥ ५१ ॥  
किं वृथाध्ययनेनात्र दृढबन्धकरेण च ।  
पठितव्यं तदेवाशु मोचयेद्‌भवबन्धनात् ॥ ५२ ॥  
गह्णाति पुरुषं यस्माद्‌गृहं तेन प्रकीर्तितम् ।  
क्व सुखं बन्धनागारे तेन भीतोऽस्म्यहं पितः ॥ ५३ ॥  
येऽबुधा मन्दमतयो विधिना मुषिताश्च ये ।  
ते प्राप्य मानुषं जन्म पुनर्बन्धं विशन्त्युत ॥ ५४ ॥  
व्यास उवाच  
न गृहं बन्धनागारं बन्धने न च कारणम् ।  
मनसा यो विनिर्मुक्तो गृहस्थोऽपि विमुच्यते ॥ ५५ ॥  
न्यायागतधनः कुर्वन्वेदोक्तं विधिवत्क्रमात् ।  
गृहस्थोऽपि विमुच्येत श्राद्धकृत्सत्यवाक् शुचिः ॥ ५६ ॥  
ब्रह्मचारी यतिश्चैव वानप्रस्थो व्रतस्थितः ।  
गृहस्थं समुपासन्ते मध्याह्नातिक्रमे सदा ॥ ५७ ॥  
श्रद्धया चान्नदानेन वाचा सूनृतया तथा ।  
उपकुर्वन्ति धर्मस्था गृहाश्रमनिवासिनः ॥ ५८ ॥  
गृहाश्रमात्परो धर्मो न दृष्टो न च वै श्रुतः ।  
वसिष्ठादिभिराचार्यैर्ज्ञानिभिः समुपाश्रितः ॥ ५९ ॥  
किमसाध्यं महाभाग वेदोक्तानि च कुर्वतः ।  
स्वर्गं मोक्षं च सज्जन्म यद्यद्वाञ्छति तद्‌भवेत् ॥ ६० ॥  
आश्रमादाश्रमं गच्छेदिति धर्मविदो विदुः ।  
तस्मादग्निं समाधाय कुरु कर्माण्यतन्द्रितः ॥ ६१ ॥  
देवान्पितॄन्मनुष्यांश्च सन्तर्प्य विधिवत्सुत ।  
पुत्रमुत्पाद्य धर्मज्ञ संयोज्य च गृहाश्रमे ॥ ६२ ॥  
त्यक्त्वागृहं वनं गत्वा कर्तासि व्रतमुत्तमम् ।  
वानप्रस्थाश्रमं कृत्वा सन्न्यासं च ततः परम् ॥ ६३ ॥  
इन्द्रियाणि महाभाग मादकानि सुनिश्चितम् ।  
अदारस्य दुरन्तानि पञ्चैव मनसा सह ॥ ६४ ॥  
तस्माद्दारान्प्रकुर्वीत तज्जयाय महामते ।  
वार्धके तप आतिष्ठेदिति शास्त्रोदितं वचः ॥ ६५ ॥  
विश्वामित्रो महाभाग तपः कृत्वातिदुश्चरम् ।  
त्रीणि वर्षसहस्राणि निराहारो जितेन्द्रियः ॥ ६६ ॥  
मोहितश्च महातेजा वने मेनकया स्थितः ।  
शकुन्तला समुत्पन्ना पुत्री तद्वीर्यजा शुभा ॥ ६७ ॥  
दृष्ट्वा दाशसुतां कालीं पिता मम पराशरः ।  
कामबाणार्दितः कन्यां तां जग्राहोडुपे स्थितः ॥ ६८ ॥  
ब्रह्मापि स्वसुतां दृष्ट्वा पञ्चबाणप्रपीडितः ।  
धावमानश्च रुद्रेण मूर्च्छितश्च निवारितः ॥ ६९ ॥  
तस्मात्त्वमपि कल्याण कुरु मे वचनं हितम् ।  
कुलजां कन्यकां वृत्वा वेदमार्गं समाश्रय ॥ ७० ॥  
इति श्रीमद्देवीभागवते महापुराणेऽष्टादशसाहस्र्यां संहितायां प्रथमस्कन्धे  
व्यासेन गृहस्थधर्मवर्णनं नाम चतुर्दशोऽध्यायः ॥ १४ ॥
