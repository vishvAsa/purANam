+++
title = "०५९ लक्ष्मणनिन्दा"
title_english = "059 Rama reprimands Lakshmana"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_3/Kanda_3_ARK-059-Lakshmana_Nindaa.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/3_araNyakANDam/05-sItAnveShaNam/059_laxmaNanindA.md">
<details><summary><h3>IITK ...{Loading}...</h3></summary>

Rama enquires Lakshmana the reason for leaving Sita alone-- Lakshmana
tells him about Sita goading him to leave immediately.



#### श्लोकः
##### मूलम्
अथाश्रमादुपावृत्तमन्तरा रघुनन्दनः।  
परिपप्रच्छ सौमित्रिं रामो दुःखार्दितं पुनः॥3.59.1॥

##### शब्दार्थः
अथ and then, रघुनन्दनः delight of the Raghus, रामः Rama, दुःखार्दितम् afflicted, आश्रमात् from the hermitage, उपावृत्तम् returned, सौमित्रिम् Lakshmana, अन्तरा in the midst, पुनः again, परिपप्रच्छ questioned.

##### आङ्ग्लानुवादः
Rama, the delight of the Raghus, once again questioned Lakshmana who had come out of the hermitage, deeply hurtः



#### श्लोकः
##### मूलम्
तमुवाच किमर्थं त्वमागतोऽपास्य मैथिलीम्।  
यदा सा तव विश्वासाद्वने विरहिता मया॥3.59.2॥

##### शब्दार्थः
तम् him, उवाच had said, तव your, विश्वासात् with the confidence, मया myself, सा she, वने  in the forest, यदा as such, विरहिता left, मैथिलीम् Maithili, किमर्थम् for what reason, उपास्य having left her, त्वम् you, आगतः came.

##### आङ्ग्लानुवादः
Why did you come, leaving the princess from Mithila alone in the forest when I had left her under your trust ?



#### श्लोकः
##### मूलम्
दृष्ट्वैवाभ्यागतं त्वां मे मैथिलीं त्यज्य लक्ष्मण।  
शङ्कमानं महत्पापं यत्सत्यं व्यथितं मनः॥3.59.3॥

##### शब्दार्थः
लक्ष्मण Lakshmana, मैथिलीम् Maithili, त्यज्य left, अभ्यागतम् your coming, त्वाम् your, दृष्ट्वैव on seeing, मनः in my mind, महत् great, पापम् evil, शङ्कमानम् doubted, व्यथितम् (इति) यत् I was pained, सत्यम् it was true.

##### आङ्ग्लानुवादः
When I saw you, O Lakshmana, coming without Sita, my mind was oppressed with evil thought which have come true.



#### श्लोकः
##### मूलम्
स्फुरते नयनं सव्यं बाहुश्च हृदयं च मे।  
दृष्ट्वा लक्ष्मण दूरे त्वां सीताविरहितं पथि॥3.59.4॥

##### शब्दार्थः
लक्ष्मण Lakshmana, सीताविरहितम् without Sita, त्वाम् you, दूरे at a distance, पथि on the way, दृष्ट्वा seeing, मे mine, सव्यम् left, नयनम् eye, बाहुश्च shoulder, स्फुरते throbbing, मे my, हृदयं च heart too.

##### आङ्ग्लानुवादः
O Lakshmana, as I saw you from a distance without Sita, my left eye, my shoulder and my heart throbbed.



#### श्लोकः
##### मूलम्
एवमुक्तन्तु सौमित्रिर्लक्ष्मणश्शुभलक्षणः।  
भूयो दुःखसमाविष्टो दुःखितं राममब्रवीत्॥3.59.5॥

##### शब्दार्थः
एवम् in that way, उक्तः having been spoken, सौमित्रिः Lakshmana, शुभलक्षणः endowed with good  traits, लक्ष्मणः Lakshmana, भूयः again, दुःखसमाविष्टः drowned in greater sorrow, दुःखितम् sorrowful, रामम् to Rama, अब्रवीत् said.

##### आङ्ग्लानुवादः
Thus addressed, virtuous Lakshmana, overwhelmed with sorrow replied to the grief stricken Ramaः



#### श्लोकः
##### मूलम्
न स्वयं कामकारेण तां त्यक्त्वाहमिहागतः।  
प्रचोदित स्तयैवोग्रैस्त्वत्सकाशमिहागतः॥3.59.6॥

##### शब्दार्थः
अहम् I, ताम् her, स्वयम् on my own, त्यक्त्वा after leaving, कामकारेण by my own desire, इह here, न आगतः not come, तयैव by herself, उग्रैः with angry words, प्रचोदितः provoked, इह here, त्वत्सकाशम् to you, आगतः I came.

##### आङ्ग्लानुवादः
I did not leave her on my own nor have I  come here of my own accord. I came to you,  
provoked by her angry  words.



#### श्लोकः
##### मूलम्
आर्येणेव पराक्रुष्टं हासीते लक्ष्मणेति च।  
परित्राहीति यद्वाक्यं मैथिल्यास्तच्छ्रुतिं गतम्॥3.59.7॥

##### शब्दार्थः
हा सीते Alas, Sita, हा लक्ष्मण Alas, Lakshmana, इति च these words, परित्राहि इति save  me, यत् such, आर्येणेव as if your noble self, पराक्रुष्टम् loudly, तत् then, मैथिल्याः Maithili's, श्रुतिम् to her ears, गतम् reached.

##### आङ्ग्लानुवादः
Uttered loudly, 'Alas Sita, Alas, Lakshmana, save me', as if these were the words of your noble self, reached Sita's ears.



#### श्लोकः
##### मूलम्
सा तमार्तस्वरं श्रुत्वा तव स्नेहेन मैथिली।  
गच्छ गच्छेति मामाह रुदन्ती भयविह्वला॥3.59.8॥

##### शब्दार्थः
सा मैथिली that Maithili, तम् that, आर्तस्वरम् cry of pain, श्रुत्वा hearing, रुदन्ती crying, तव स्नेहेन  because of her love for you, भयविह्वला wild with fear, गच्छ गच्छ इति go, go, माम् to me said, आह pleaded.

##### आङ्ग्लानुवादः
The princess from Mithila heard this cry of pain and, wild with fear, urged me out of her love for you to go.



#### श्लोकः
##### मूलम्
प्रचोद्यमानेन मया गच्छेति बहुशस्तया।  
प्रत्युक्ता मैथिली वाक्यमिदं त्वत्प्रत्ययान्वितम्।3.59.9॥

##### शब्दार्थः
गच्छ इति saying go, तया Sita, बहुशः many ways, प्रचोद्यमानेन while being provoked, मया by me, मैथिली Maithili, त्वत्प्रत्ययान्वितम्  cofidence in her, इदम् these, वाक्यम् words, प्रत्युक्ता replied.

##### आङ्ग्लानुवादः
When I was repeated asked to go, I said this in order to instil confidence in the princess from Mithila ः



#### श्लोकः
##### मूलम्
न तत्पश्याम्यहं रक्षो यदस्य भयमावहेत्।  
निर्वृता भव नास्त्येतत्केनाप्येवमुदाहृतम्॥3.59.10॥

##### शब्दार्थः
अस्य his, यत् Rama, भयम् fear, आवहेत् who can cause, तत् such, रक्षः demon, अहम् I, न पश्यामि I do not see, निर्वृता give up fear, भव your, एतत् this, नास्ति does not exist, केनापि by some one, एवम् in that way, उदाहृतम् is uttered.

##### आङ्ग्लानुवादः
'No one  can cause fear in Rama. I do not see any demon who can hold a threat to him. Give up fear. Some one might have said it.



#### श्लोकः
##### मूलम्
विगर्हितं च नीचं च कथमार्योऽभिधास्यति।  
त्राहीति वचनं सीते यस्त्रायेत्रिदशानपि॥3.59.11॥

##### शब्दार्थः
सीते O Sita, यः he, त्रिदशानपि even gods, त्रायेत् he may save, आर्यः capable one, विगर्हितम् demeaning, नीचं च lowly, त्राहि इति saying 'save me', वचनम् words, कथम् how, अभिधास्यति will speak out?

##### आङ्ग्लानुवादः
'How can Rama who is capable of saving even gods speak such unworthy, demeaning words, 'Save me, O Sita'



#### श्लोकः
##### मूलम्
किं निमित्तं तु केनापि भ्रातुरालम्ब्य मे स्वरम्।  
राक्षसेनेरितं वाक्यं त्राहि त्राहीति शोभने॥3.59.12॥

##### शब्दार्थः
शोभने O fair lady, किं निमित्तं तु for some reason, केनापि राक्षसेन by some demon, मे भ्रातुः my brother's, स्वरम् voice, आलम्ब्य adapting, त्राहि त्राहि इति 'save me, save me', वाक्यम् these words, ईरितम् is said.

##### आङ्ग्लानुवादः
O fair lady, for some reason some demon  has uttered these words 'Save me, save me' adapting my brother's voice.



#### श्लोकः
##### मूलम्
विस्वरं व्याहृतं वाक्यं लक्ष्मण त्राहि मामिति।  
न भवत्या व्यथा कार्या कुनारीजनसेविता॥3.59.13॥

##### शब्दार्थः
लक्ष्मण Lakshmana, माम् me, त्राहि save me, इति thus, विस्वरम् in an altered voice, वाक्यम्  these words, व्याहृतम् uttered, भवत्या yourself, कुनारीजनसेविता like an ordinary lowborn woman, व्यथा pain, न कार्या not to be taken.

##### आङ्ग्लानुवादः
'Lakshmana, save me' are the words uttered in an altered tone. Like an ordinary, lowborn woman you are not to feel concerned for this.



#### श्लोकः
##### मूलम्
अलं वैक्लब्यमालम्ब्य स्वस्था भव निरुत्सुका।  
न सोऽस्ति त्रिषु लोकेषु पुमान्वै राघवं रणे॥3.59.14॥  
जातो वा जायमानो वा संयुगे यः पराजयेत्।  
न जय्यो राघवो युद्धे देवैश्शक्रपुरोगमैः॥3.59.15॥

##### शब्दार्थः
वैक्लब्यम् bewilderment, आलम्ब्य resorting to, अलम् no need, निरुत्सुका frustrated, स्वस्था भव you should be calm, यः whoever, संयुगेरणे in an encounter, राघवम् Rama, पराजयेत् defeat, सः he, पुमान् a man, त्रिषु लोकेषु in the three worlds, जातो वा is born in the past, जायमानो वा or going to be born, नास्ति is not there, राघवः Rama, शक्रपुरोगमैः by those led by Indra, देवैः by gods, युद्धे in war, न जय्यः cannot be conquered.

##### आङ्ग्लानुवादः
'You should not feel agitated or dispirited. Be composed. There is no one either born or going to be born in the three worlds who can defeat Rama in war. He cannot be conquered in a battle even by gods led by indra.'



#### श्लोकः
##### मूलम्
एवमुक्ता तु वैदेही परिमोहितचेतना।  
उवाचाश्रूणि मुञ्चन्ती दारुणं मामिदं वचः॥3.59.16॥

##### शब्दार्थः
एवम् in that way, उक्ता  consoled, वैदेही Vaidehi, परिमोहितचेतना of deluded intellect, अश्रूणि tears, मुञ्चन्ती shedding, माम् me, दारुणं harsh, इदं वचः these words, उवाच said.

##### आङ्ग्लानुवादः
Deluded by her senses, Vaidehi said these words, shedding tears when I  tried to  
console  herः



#### श्लोकः
##### मूलम्
भावो मयि तवात्यर्थं पाप एव निवेशितः।  
विनष्टे भ्रातरि प्राप्तुं न च त्वं मामवाप्स्यसि॥3.59.17॥

##### शब्दार्थः
भ्रातरि brother, विनष्टे is deceased, प्राप्तुम् to get, मयि me, अत्यर्थम् extremely, पापः भाव एव sinful thought only, तव you, निवेशितः is set, त्वम् you, माम् me, न च अवाप्स्यसि will not be able to gain.

##### आङ्ग्लानुवादः
'You have an extremely sinful intention of getting me  when your brother is dead. But you will not be able to gain me.



#### श्लोकः
##### मूलम्
सङ्केताद्भरतेन त्वं रामं समनुगच्छसि।  
क्रोशन्तं हि यथात्यर्थं नैवमभ्यवपद्यसे॥3.59.18॥

##### शब्दार्थः
अत्यर्थम् intensely, क्रोशन्तम्  shouting for help, यथा as, एवम् in this, नाभ्यवपद्यसे  are not going, त्वम् you, भरतेन by Bharata, सङ्केतात् instruction, रामम् Rama,समनुगच्छसि followed.

##### आङ्ग्लानुवादः
'Since you are not reaching out to Rama who is helplessly crying for his rescue, you must have followed Rama, instructed by Bharata (to do him harm)'৷৷



#### श्लोकः
##### मूलम्
रिपुः प्रच्छन्नचारी त्वं मदर्थमनुगच्छसि।  
राघवस्यान्तरप्रेप्सुस्तथैनं नाभिपद्यसे॥3.59.19॥

##### शब्दार्थः
प्रच्छन्नचारी in disguise, रिपुः enemy, त्वम् you, राघवस्य Rama's, अन्तरप्रेप्सुः waiting for an opportunity, मदर्थम् for my sake, अनुगच्छसि are following, तथा like this, एनम् him, नाभिपद्यसे not going now.

##### आङ्ग्लानुवादः
'You are an enemy moving in disguise with an interest in me. You are waiting for an opportunity to set aside Rama. That is why you are not rushing to him.'



#### श्लोकः
##### मूलम्
एवमुक्तो हि वैदेह्या संरब्धो रक्तलोचनः।  
क्रोधात्प्रस्फुरमाणोष्ठ आश्रमादभिनिर्गतः॥3.59.20॥

##### शब्दार्थः
वैदेह्या by Vaidehi, एवम् in that way, उक्तः having spoken, संरब्धः an agitated person, क्रोधात् in anger, रक्तलोचनः with reddened eye, स्फुरमाणोष्ठः quivering lips, आश्रमात् from the hermitage, अभिनिर्गतः came out.

##### आङ्ग्लानुवादः
At these words from the princess of Videha, I came out of the hermitage in an agitated mood with my eyes turned red and lips quivering in anger.



#### श्लोकः
##### मूलम्
एवं ब्रुवाणं सौमित्रिं रामस्सन्तापमोहितः।  
अब्रवीद्दुष्कृतं सौम्य तां विना यत्त्वमागतः॥3.59.21॥

##### शब्दार्थः
एवम् in that way, ब्रुवाणम् as he was telling, सौमित्रिम् Lakshmana, सन्तापमोहितः overtaken by grief, रामः Rama, अब्रवीत् said, सौम्य noble, यत् since, त्वम् you, तां विना without her, आगतः came, दुष्कृतम् a wrong act, कृतम् is done.

##### आङ्ग्लानुवादः
To Lakshmana thus reporting, Rama, overcome with grief, said,(Even then) O noble brother your coming here, leaving her behind, is a wrong step taken.



#### श्लोकः
##### मूलम्
जानन्नपि समर्थं मां रक्षसां विनिवारणे।  
अनेन क्रोधवाक्येन मैथिल्या निस्सृतो भवान्॥3.59.22॥

##### शब्दार्थः
माम् me, रक्षसाम् of demons, विनिवारणे in warding off, समर्थम् capable, जानन्नपि even knowing , भवान् yourself, मैथिल्याः Maithili's, अनेन by this, क्रोधवाक्येन angry words, निस्सृतः came out.

##### आङ्ग्लानुवादः
You have come out of the hermitage provoked by Maithili's angry words, even though you are aware that I am capable of warding off the demons.



#### श्लोकः
##### मूलम्
न हि ते परितुष्यामि त्यक्त्वा यद्यासि मैथिलीम्।  
क्रुद्धायाः परुषं श्रुत्वा तां विहाय त्वमागतः॥3.59.23॥

##### शब्दार्थः
मैथिलीम् Maithili, त्यक्त्वा left, यद्यासि that you came, ते with you, न परितुष्यामि not pleased, त्वम् you, क्रुद्धायाः angry, परुषम् harsh, श्रुत्वा  listening, ताम् her, विहाय  deserting, इह here, आगतः came.

##### आङ्ग्लानुवादः
I am not happy with you as you have come here deserting Sita on the plea that she was angry and spoke harsh words.



#### श्लोकः
##### मूलम्
सर्वथा त्वविनीतं ते सीतया यत्प्रचोदितः।  
क्रोधस्य वशमापन्नो नाकरोश्शासनं मम॥3.59.24॥

##### शब्दार्थः
सीतया by Sita, प्रचोदितः you are urged, क्रोधस्य by anger's, वशम् grip, आपन्नः came, मम my, शासनम् orders, नाकरोः (इति) यत् not respected, सर्वथा by all means, ते your, अविनीतम् act of disobedience.

##### आङ्ग्लानुवादः
Provoked by the words of Sita spoken in anger you came without respecting my orders. It is definitely an act of disobedience.



#### श्लोकः
##### मूलम्
असौ हि राक्षसश्शेते शरेणाभिहतो मया।  
मृगरूपेण येनाहमाश्रमादपवाहितः॥3.59.25॥

##### शब्दार्थः
मृगरूपेण in the guise of a deer, येन by whom, अहम् I, आश्रमात् from the hermitage, अपवाहितः was taken away, असौ राक्षसः this demon, मया by me, शरेण with an arrow, अभिहतः he is killed, शेते lies.

##### आङ्ग्लानुवादः
This demon who misled me in the guise of a deer and took me away from the hermitage, lies dead, killed by my arrow.



#### श्लोकः
##### मूलम्
विकृष्य चापं परिधाय सायकं सलीलबाणेन च ताडितो मया।  
मार्गीं तनुं त्यज्य स विक्लवस्वरो बभूव केयूरधरस्सराक्षसः॥3.59.26॥

##### शब्दार्थः
मया by me, चापम् bow, विकृष्य bending, सायकम् an arrow, परिधाय after fixing, सलीलबाणेन  
arrow released with ease, ताडितः beaten , सः he, मार्गीम्  a deer, तनुम् body, त्यज्य having, सविक्लवस्वरः painful voice, केयूरधरः with a bracelet, राक्षसः demon, बभूव lay down.

##### आङ्ग्लानुवादः
Bending the bow I fixed the arrow and released it at ease. Hit by that arrow he gave up his guise of the deer and assuming the form of a demon with a bracelet on his arm fell down groaning.



#### श्लोकः
##### मूलम्
शराहतेनैव तदार्तया गिरा स्वरं समालम्ब्य सुदूरसुश्रवम्।  
उदाहृतं तद्वचनं सुदारुणं त्वमागतो येन विहाय मैथिलीम्॥3.59.27॥

##### शब्दार्थः
तदा then, शराहतेनैव as soon as he was hit by the arrow, आर्तया in distress, गिरा with a voice, सुदूरसुश्रवम्  even heard from a distance, स्वरम् voice, समालम्ब्य adapting, सुदारुणम् very dreadful, तत् that, वचनम् words, उदाहृतम्  uttered, येन by which, त्वम् you, मैथिलीम् Maithili, विहाय after deserting, इह here, आगतः came.

##### आङ्ग्लानुवादः
Hit by the arrow, the demon imitating my voice cried out in desperation which could be clearly audible even from a distance. On hearing the dreadful words you deserted Sita and came here.  

#### समाप्तिः
 श्रीमद्रामायणे वाल्मीकीय आदिकाव्ये अरण्यकाण्डे एकोनषष्टितमस्सर्गः॥  
Thus ends the fiftyninth sarga of Aranyakanda of the holy Ramayana the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/3_araNyakANDam/05-sItAnveShaNam/059_laxmaNanindA.md">
<details><summary><h3>भूषणम् ...{Loading}...</h3></summary>



अथाश्रमादुपावृत्तमन्तरा रघुनन्दनः ।  

परिपप्रच्छ सौमित्रिं रामो दुःखार्दितं पुनः  ॥  ३।५९।१  ॥   

एवं सङ्ग्रहेणोक्तमर्थं पुनर्विस्तरेण वक्तुमुपक्रमते अथेत्यादि । अन्तरा
मध्येमार्गम् । दुःखार्दितमिति क्रियाविशेषणम् । मारीचवधस्थानात् स्वाश्रमं
गच्छन् मध्ये पप्रच्छेत्यर्थः  ॥  ३।५९।१  ॥   

  

तमुवाच किमर्थं त्वमागतो ऽपास्य मैथिलीम् ।  

यदा सा तव विश्वासाद्वने विरहिता मया  ॥  ३।५९।२  ॥   

तमिति । तं सौमित्रिमुवाच । तत्र प्रश्नप्रकारमाह किमर्थमिति । यदा तु
त्वया रक्षितायाः का हानिरिति विश्वासात् मया विरहिता कृता तदा तामपास्य
विहाय किमर्थमागतः  ॥  ३।५९।२  ॥   

  

दृष्ट्वैवाभ्यागतं त्वां मे मैथिलीं त्यज्य लक्ष्मण ।  

शङ्कमानं महत्पापं यत्सत्यं व्यथितं मनः  ॥  ३।५९।३  ॥   

उवाचेत्युक्तार्थमाह दृष्ट्वेति । त्वां दृष्ट्वा पापं सीतानिष्टरूपं
शङ्कमानम्, मे मम मनः व्यथितमिति यत् तत्सत्यम्  ॥  ३।५९।३  ॥   

  

स्फुरते नयनं सव्यं बाहुश्च हुदयं च मे ।  

दृष्ट्वा लक्ष्मण दूरे त्वां सीताविरहितं पथि  ॥  ३।५९।४  ॥   

एतच्च कथं निश्चीयत इत्यत्राह स्फुरत इति । बाहुः सव्य इत्यनुषज्यते ।
हृदयं वक्षोमध्यम्  ॥  ३।५९।४  ॥   

  

एवमुक्तस्तु सौमित्रिर्लक्ष्मणः शुभलक्ष्मणः ।  

भूयो दुःखसमाविष्टो दुःखितं राममब्रवीत्  ॥  ३।५९।५  ॥   

भूयो दुःखेन बहुतरदुःखेन । समाविष्टः पूर्वं सीतवचनाद्दुःखाक्रान्तः
सम्प्रति रामेण त्वया अकृत्यं कृतमित्युच्यमानत्वात् भूयोदुःखसमाविष्टत्वम्
 ॥  ३।५९।५  ॥   

  

न स्वयं कामकारेण तां त्यक्वाहमिहागतः ।  

प्रचोदितस्तयैवोग्रैस्त्वत्सकाशमिहागतः  ॥  ३।५९।६  ॥   

कामकारेण स्वेच्छाकरणेन । स्वयमित्यस्य विवरणमिदम् । उग्रैः
वचोभिरित्यर्थसिद्धम्  ॥  ३।५९।६  ॥   

  

आर्येणेव पराक्रुष्टं हा सीते लक्ष्मणेति च ।  

परित्राहीति यद्वाक्यं मैथिल्यास्तच्छ्रुतिं गतम्  ॥  ३।५९।७  ॥   

आर्येणेति । हा सीते लक्ष्मणेति परित्राहीति च यद् वाक्यम् आर्येणेव भवतेव
केनचित्पराक्रुष्टम् आह्वानपुरःसरं घोषितं तत् मैथिल्याः श्रुतिं गतम्  ॥ 
३।५९।७  ॥   

  

सा तमार्तस्वरं श्रुत्वा तव स्नेहेन मैथिली ।  

गच्छ गच्छेति मामाह रुदन्ती भयविह्वला  ॥  ३।५९।८  ॥   

तव स्नेहेन त्वयि स्नेहेन  ॥  ३।५९।८  ॥   

  

प्रचोद्यमानेन मया गच्छेति बहुशस्तया ।  

प्रत्यक्ता मैथिली वाक्यमिदं त्वत्प्रत्ययान्वितम्  ॥  ३।५९।९  ॥   

त्वत्प्रत्ययान्वितं त्वयि प्रत्ययः दुराधर्षत्वदैन्यराहित्यविषयो विश्वासः
तेनान्वितम् । इदं वक्ष्यमाणलक्षणं वाक्यं मैथिली प्रत्युक्ता  ॥  ३।५९।९
 ॥   

  

न तत्पश्याम्यहं रक्षो यदस्य भयमावहेत् ।  

निर्वृता भव नास्त्येतत्केनाप्येवमुदाहृतम्  ॥  ३।५९।१०  ॥   

निर्वृता सुखिता भव । नास्त्येतत् रामवाक्यत्वेन यच्छङ्कितम् एतत्
रामवाक्यं न भवति  ॥  ३।५९।१०  ॥   

  

विगर्हितं च नीचं च कथमार्यो ऽभिधास्यति ।  

त्राहीति वचनं सीते यस्त्रायेत्ित्रदशानपि  ॥  ३।५९।११  ॥   

रामवचनत्वे ऽनुपपत्तिमाह विगर्हितमिति । विगर्हितं दैन्यावहत्वात्
महाकुलप्रसूतस्य निन्दितम् । नीचम् आपत्काले स्त्रीसमाह्वानस्य
क्षुद्रकृतत्वात् कुत्सितं वचनं कथमभिधास्यति यस्त्रिदशानपि त्रायेत् कथं
सः सीते त्रीहीति वचनमभिधास्यति  ॥  ३।५९।११  ॥   

  

किन्निमित्तं तु केनापि भ्रातुरालम्ब्य मे स्वरम् ।  

राक्षसेनेरितं वाक्यं त्राहि त्राहीति शोभने  ॥  ३।५९।१२  ॥   

किं निमित्तं किमपि प्रयोजनमुद्दिश्य केनापि दुर्जनेन राक्षसेन मे भ्रातुः
स्वरं स्वरसदृशं स्वरम् आलम्ब्य अवलम्ब्य त्राहि त्राहीति वाक्यम् ईरितम्
उक्तम् । शोभने इति सीतासम्बोधनम्  ॥  ३।५९।१२  ॥   

  

विस्वरं व्याहृतं वाक्यं लक्ष्मण त्राहि मामिति ।  

न भवत्या व्यथा कार्या कुनारीजनसेविता  ॥  ३।५९।१३  ॥   

विस्वरमिति स्वप्रकारविशेषशोधने ऽपि नायं रामस्वर इत्यर्थः  ॥  ३।५९।१३  ॥   

  

अलं वैक्लव्यमालम्ब्य स्वस्था भव निरुत्सुका ।  

न सो ऽस्ति त्रिषु लोकेषु पुमान्वै राघवं रणे ।  

जातो वा जायमानो वा संयुगे यः पराजयेत्  ॥  ३।५९।१४  ॥   

अलमित्यादिसार्धश्लोक एकान्वयः । वैक्लव्यं विक्लवत्वम् । "विक्लवो
विह्वलस्तथा" इति हलायुधः । निरुत्सुका मत्प्रस्थापनोद्योगरहिता भव ।
नास्ति न विद्यते  ॥  ३।५९।१४  ॥   

  

न जय्यो राघवो युद्धे देवैः शक्रपुरोगमैः  ॥  ३।५९।१५  ॥   

नेत्यर्धमेकं वाक्यम् । पूर्वमेकैकेनाजय्यत्वमुक्तं सम्प्रति मिलितैरिति
विशेषः  ॥  ३।५९।१५  ॥   

  

एवमुक्ता तु वैदेही परिमोहितचेतना ।  

उवाचाश्रूणि मुञ्चन्ती दारुणं मामिदं वचः  ॥  ३।५९।१६  ॥   

एवमिति । परिमोहितचेतना कलुषितबुद्धिः  ॥  ३।५९।१६  ॥   

  

भावो मयि तावात्यर्थं पाप एव निवेशितः ।  

विनष्टे भ्रातरि प्राप्तुं न च त्वं मामवाप्स्यसि  ॥  ३।५९।१७  ॥   

भाव इति । भ्रातरि विनष्टे सति मां प्राप्तुं पापः कुत्सितः भावः मयि तव
त्वया निवेशित एव । त्वं च मां नावाप्स्यसि  ॥  ३।५९।१७  ॥   

  

सङ्केताद्भरतेन त्वं रामं समनुगच्छसि ।  

क्रोशन्तं हि यथात्यर्थं नैवमभ्यवपद्यसे  ॥  ३।५९।१८  ॥   

सङ्केतादिति । भरतेन कृतात्सङ्केतात् कुतश्चिदवकाशे राममवश्यं
हनिष्यामीत्येवंरूपात् रामं समनुगच्छसि न तु रामभक्त्या  ॥  ३।५९।१८  ॥   

  

रिपुः प्रच्छन्नचारी त्वं मदर्थमनुगच्छसि ।  

राघवस्यान्तरप्रेप्सुस्तथैनं नाभिपद्यसे  ॥  ३।५९।१९  ॥   

अन्तरप्रेप्सुः रन्ध्रान्वेषी । येन प्रकारेण एवमनुगच्छसि तथा नाभिपद्यसे
इत्यन्वयः  ॥  ३।५९।१९  ॥   

  

एवमुक्तो हि वैदेह्या संरब्धो रक्तलोचनः ।  

क्रोधात्प्रस्फुरमाणोष्ठ आश्रमादभिनिर्गतः  ॥  ३।५९।२०  ॥   

क्रोधादिति काकाक्षिन्यायेनोभयत्रान्वेति  ॥  ३।५९।२०  ॥   

  

एवं ब्रुवाणं सौमित्रिं रामः सन्तापमोहितः ।  

अब्रवीद्दुष्कृतं सौम्य तां विना यत्त्वमागतः  ॥  ३।५९।२१  ॥   

तां विना त्वमागत इति यत् तद्दुष्कृतम् अकृत्यम्  ॥  ३।५९।२१  ॥   

  

जानन्नपि समर्थं मां रक्षसां विनिवारणे ।  

अनेन क्रोधवाक्येन मैथिल्या निस्सृतो भवान्  ॥  ३।५९।२२  ॥   

उक्तं विवृणोति जानन्नपीति  ॥  ३।५९।२२  ॥   

  

नहि ते परितुष्यामि त्यक्त्वा यद्यासि मैथिलीम् ।  

क्रुद्धायाः परुषं श्रुत्वा स्त्रियाश्च त्वमिहागतः  ॥  ३।५९।२३  ॥   

अनेनेत्युक्तं विशदयति नहीति । स्त्रिया इत्यविवेकसम्भावनासूचनम् ।
स्त्रीष्वपि विशेषज्ञापनाय क्रुद्धाया इति । यस्त्वं क्रुद्धायाः स्त्रियाः
परुषं श्रुत्वा इहागतः तस्य ते मैथिलीं त्यक्त्वायासीति यत्तत्कर्म न
परितुष्यामि  ॥  ३।५९।२३  ॥   

  

सर्वथा त्वपनीतं ते सीतया यत्प्रचोदितः ।  

क्रोधस्य वशमापन्नो नाकरोः शासनं मम  ॥  ३।५९।२४  ॥   

नाकरोः शासनं ममेति यत्तत्सर्वथा ते अपनीतम् अपनयः । क्रुद्धया स्त्रिया
यत्किञ्चित्परुषमुक्तं चेत्तत्सोढव्यम् । कथञ्चिदसहने बहिरागत्यान्तर्हितो
भूत्वा तत्परिपालनं कर्तव्यम् । केवलमागमनं तवापनीतिरेवेति भावः  ॥  ३।५९।२४
 ॥   

  

असौ हि राक्षसः शेते शरेणाभिहतो मया ।  

मृगरूपेण येनाहमाश्रमादपवाहितः  ॥  ३।५९।२५  ॥   

अपनीतिमेवोपपादयितुं स्वरान्यथाभावं दर्शयति असावित्यादिश्लोकत्रयेण  ॥ 
३।५९।२५  ॥   

  

विकृष्य चापं परिधाय सायकं सलीलबाणेन च ताडितो मया ।  

मार्गीं तनुं त्यज्य सविक्लवस्वरो बभूव केयूरधरः स राक्षसः  ॥  ३।५९।२६  ॥   

विकृष्येति । परिधाय सन्धाय । सलीलबाणेन लीलार्थबाणेन । मार्गीं
मृगसम्बन्धिनीम् । त्यज्य त्यक्त्वा । सविक्लवस्वरः सदीनस्वरः । केयूरधरः
अङ्गदधरः । आसीदित्यनेन दूरातीतत्वं गम्यते  ॥  ३।५९।२६  ॥   

  

शराहतेनैव तदार्तया गिरा स्वरं ममालम्ब्य सुदूरसंश्रवम् ।  

उदाहृतं तद्वचनं सुदारुणं त्वमागतो येन विहाय मैथिलीम्  ॥  ३।५९।२७  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे
एकोनषष्टितमः सर्गः  ॥  ५९  ॥   

शरेति । तदेति छेदः । सुदूरे संश्रवः यस्य तम् । मम स्वरं मत्स्वरसदृशं
स्वरम् आलम्ब्य आश्रित्य आर्तया गिरा दीनया वाचा शराहतेन तेनैव तदा तस्निन्
काले सुदारुणं तद्वचनमुदाहृतम् । येन वचनेन श्रुतेन मैथिलीं विहाय आगतो ऽसि
। अस्मिन् सर्गे सप्तविंशतिश्लोकाः  ॥  ३।५९।२७  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने एकोनषष्टितमः सर्गः  ॥  ५९  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/3_araNyakANDam/05-sItAnveShaNam/059_laxmaNanindA.md">
<details><summary><h3>शिरोमणी ...{Loading}...</h3></summary>



एवमुक्त्वा ऽपि लक्ष्मणोच्चारितप्रत्युत्तरमलभमानस्य रामस्य पुनः
प्रश्नमाह--अथेत्यादिभिः । अथ प्रत्युत्तरप्रदानाभावानन्तरम् आश्रमात्
अध्वप्रचलनजनितेषद्खेदात् उपावृत्तं निवृत्तं सौमित्रिं दुःखार्दितो रामः
अन्तरा आश्रममध्ये पुनः पप्रच्छ  ॥  ३।५९।१  ॥   

  

तत्प्रश्नाकारमाह--तमिति । आसा अतिप्रकाशविशिष्टा यत् या मैथिली तव
विश्वासात् वने मया विरहिता तां मैथिलीमपास्य त्यक्त्वा किमर्थं त्वमागतः
इति तं लक्ष्मणमुवाच  ॥  ३।५९।२  ॥   

  

वचनान्तरमाहदृष्ट्वेति । यत् महत्पापं राक्षसकर्तृकापहरणादि शङ्कमानं मे
मनो व्यथितं तत् मैथिलीं त्यज्य त्यक्त्वा अभ्यागतमिह प्राप्तं त्वां
दृष्ट्वैव सत्यं प्रतीयत इति शेषः  ॥  ३।५९।३  ॥   

  

सत्यत्वे कारणान्तरमाह--स्फुरत इति । हे लक्ष्मण सीताविरहितं त्वां दूरे
दृष्ट्वा विद्यमानस्य मे सव्यं वामं नयनं हृदयं बाहुश्च स्फुरते  ॥  ३।५९।४
 ॥   

  

एवमिति । एवमनेन प्रकारेण भूय उक्तः दुःखसमाविष्टः लक्ष्मणः दुःखितं
राममब्रवीत्  ॥  ३।५९।५  ॥   

  

तद्वचनाकारमाह--नेति । कामचारेण स्वेच्छयेत्यर्थः, तां सीतां त्यक्त्वा
स्वयमहमिह नागतः किंतु तया सीतयैव प्रचोदितः प्रेरितो ऽहं त्वत्सकाशमागतः
 ॥  ३।५९।६  ॥   

  

ननु तयैव किमर्थं प्रेरित इत्यत आह--आर्येणेति । हे लक्ष्मण मां परित्राहि
इत्यार्येण भवता पराक्रुष्टमिव पराक्रुष्टमुच्चारितं सुविस्वरमतिस्वरसहितं
यत् वाक्यं तत् मैथिल्याः श्रुतिं श्रवणपथं गतम्  ॥  ३।५९।७  ॥   

  

सेति । आर्तस्वरं श्रुत्वा भयविक्लवा तव स्नेहेन रुदन्ती रुदती सा मैथिली
गच्छ गच्छेति मामाह  ॥  ३।५९।८  ॥   

  

प्रचोद्यमानेनेति । तया सीतया गच्छेति बहुशः प्रचोद्यमानेन मया
तत्प्रत्ययान्वितं रामस्य न क्वचिद्भीतिरिति सीताविश्वासकारकमिदं वाक्यं
मैथिली प्रत्युक्ता  ॥  ३।५९।९  ॥   

  

तद्वाक्याकारमाह--नेति । यत् अस्य रामस्य भयमावहेत्तद्रक्षो ऽहं न पश्यामि
अत एतदुदाहृतं रामस्य नास्ति किंतु केन अन्येनेत्यर्थः, उदाहृतमुच्चारितम्
अतो निर्वृता त्यक्तभया भव  ॥  ३।५९।१०  ॥   

  

तत्र हेत्वन्तरमप्युक्तमित्याह--विगर्हितमिति । यस्त्रिदशान्देवानपि
त्रायेत् स आर्यः सर्वश्रेष्ठः रामः विगर्हितं निन्दितं त्राहीति वचनं
कथमभिधास्यति  ॥  ३।५९।११  ॥   

  

किमिति । किंनिमित्तं किंचित्कारणमुद्दिश्य केनापि राक्षसविशेषेण मे
भ्रातुः स्वरमवलम्ब्य लक्ष्मण मां त्राहीति विस्वरं वाक्यं व्याहृतं कथितम्
 ॥  ३।५९।१२  ॥   

  

राक्षसेनेति । हे शोभने त्रासान्मां प्रत्युद्वेगप्रापणार्थं राक्षसेन
त्राहीति वाक्यमीरितमतः कुनारीजनसेविता प्राकृतनारीजनैराश्रिता व्यथा
भवत्या न कार्या  ॥  ३।५९।१३  ॥   

  

अलमिति । जातो जायमानो वा यः पुमान् राघवं पराजयेत्स त्रिपु लोकेषु नास्ति
अतो राघवो देवैरप्यजेयः अतो विक्लवतां विह्वलतां गन्तुं प्राप्तुमलम्,
विक्लवतां न प्राप्नुहीत्यर्थः, अतः स्वस्था सती निरुत्सुका
मत्प्रेषणप्रयत्नरहिता भव ऽविक्लवो विह्वलस्तथाऽ इति हलायुधः ।
श्लोकद्वयमेकान्वयि  ॥  ३।५९।१४१५  ॥   

  

एवमिति । एवमुक्ता परिमोहितचेतना भवद्विषयकातिस्नेहेन व्याकुलचित्ता वैदेही
अश्रूणि मुञ्चन्ती सती दारुणं वच उवाच  ॥  ३।५९।१६  ॥   

  

तदाकारमाह--भाव इत्यादिभिः । भ्रातरि रामे विनष्टे अमर्षाददृश्यत्वं
प्राप्ते सति मां त्वं नावाप्स्यसे ऽहमप्यदृश्या भविष्यामीति तात्पर्यम्,
मयि अत्यर्थं निवेशितस्तव भावः परप्रेम पापस्तद्धेतुरेव भविष्यतीति शेषः,
विपत्तौ स्वामिनाहूतो ऽप्ययं न गत इति महान् पाप्ययमिति लोका वदिष्यन्तीति
तात्पर्यम्  ॥  ३।५९।१७  ॥   

  

संकेतादिति । संकेतात् संकेतं प्राप्य अत्यर्थं क्रोशन्तं रामं त्वं यथा
यथावत् न समनुगच्छसि तर्हि भरते भरतसमीपे ऽपि त्वं नाभ्यवपद्यसे स्थास्यसि
भरतो निस्सारयिष्यतीति तात्पर्यम्  ॥  ३।५९।१८  ॥   

  

रिपुरिति । राघवस्यान्तरमभिप्रायं प्रेप्सुस्त्वं यदि मदर्थं
मद्रक्षणार्थम् एनं राघवं नाभिपद्यसे तर्हि प्रच्छन्नचारी रिपुस्त्वम्
अनुगच्छसि भविष्यसि । किंच प्रच्छन्नचारित्वं यद्रिपुत्वं तदनुगच्छसि
प्राप्स्यसि भावप्रधानो निर्देशः समुदायस्य कर्मत्वेनान्वयान्न द्वितीया
"वर्तमानसामीप्ये--" इति भविष्यति लट्  ॥  ३।५९।१९  ॥   

  

एवमिति । वैदेह्या एवमुक्तः अत एव संरब्धः जातकोपः अत एव संरक्तलोचनः अत एव
प्रस्फुरमाणोष्ठो ऽहं क्रोधात् हेतोः आश्रमात् अभिनिर्गतः  ॥  ३।५९।२०  ॥   

  

एवमिति । संतापमोहितो रामः एवं ब्रुवाणं सौमित्रिमब्रवीत् ।
तद्वचनाकारमाह--तां सीतां विना यत्त्वमिहागतः तत् दुष्कृतं न
कर्तव्यमित्यर्थः  ॥  ३।५९।२१  ॥   

  

जानन्निति । मां रक्षसामपवारणे समर्थं जानन्नपि यो भवान् मैथिल्या अनेन
क्रोधवाक्येन निर्गतः तस्मै ते न परितुष्यामि यत् यस्मात् हेतोः मैथिलीं
त्यक्त्वा त्वमसि एतेन त्वत्प्रेषणे सीताया आग्रहमवलोक्य तया सहैव त्वया ऽ
ऽगन्तव्यमिति सूचितम् । सार्धश्लोक एकान्वयी  ॥  ३।५९।२२  ॥   

  

क्रुद्धाया इति । क्रुद्धायः स्त्रियाः परुषं वाक्यं श्रुत्वा अत एव
क्रोधस्य वशम् आगम्य प्राप्य मम शासनं त्वं नाकरोः अत एव सीतया प्रतिचोदितः
सन् इहागतः यत् तत् त्वया सर्वथा अपनीतं नीतिविरुद्धं कृतमित्यर्थः  ॥ 
३।५९।२३२४  ॥   

  

स्वसदृशस्वरोच्चारणकर्तारं बोधयन् स्ववृत्तान्तमाह--असाविति । येन मृगरूपेण
आश्रमादहमपवाहितः सो ऽसौ राक्षसः शरेणाभिहतः सन् शेते  ॥  ३।५९।२५  ॥   

  

विकृष्येति । चापं विकृष्य सायकं बाणं परिधाय संधाय सलीलबाणेन
लीलापूर्वकप्रक्षिप्तशरेण मया ताडितः स मृगरूपः मार्गीं मृगसंबन्धिनीं तनुं
त्यज्य त्यक्त्वा केयूरधरः अङ्गदविशिष्टो राक्षसो बभूव ऽकेयूरमङ्गदं
तुल्येऽ इत्यमरः  ॥  ३।५९।२६  ॥   

  

शरेति । शराहतेन राक्षसेन मम स्वरम् आलम्ब्य अनुकृत्य सुदूरसुश्रवं सुदूरे
अतिदूरे ऽपि सुश्रवः स्पष्टश्रवणं यस्य तत् सुदारुणं वचनं वाक्यम् आर्तया
गिरा उदाहृतम्, येन वचनेन मैथिलीं विहाय त्वमिहागतः  ॥  ३।५९।२७  ॥   

  

इति श्रीमद्वाल्मीकीयरामायणव्याख्याने रामायणशिरोमणावारण्यकाण्डे
एकोनषष्टितमः सर्गः  ॥  ३।५९  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/3_araNyakANDam/05-sItAnveShaNam/059_laxmaNanindA.md">
<details><summary><h3>तिलकम् ...{Loading}...</h3></summary>



अथ विस्तरेण मार्गमध्यकृतां कथामाह--अथेति । उपवृत्तं सीतावचनात्स्वसमीपं
प्राप्तम् । अन्तरा मध्येमार्गम्  ॥  ३।५९।१  ॥   

  

यदा यस्मात्तव विचासात्सा वने मया स्वेन विरहिता कृता, अतस्तामपास्य
किमर्थं त्वमागतः  ॥  ३।५९।२  ॥   

  

महत्पापं सीताहरणादिरूपं शङ्कमानं यन्मे मनो व्यथितमासीन्मारीचवधकाले
मच्छब्दसदृशशब्दस्य तेन करणात्तन्मैथिलीं त्यज्याभ्यागतं त्वां दृष्ट्वैव
सत्यमिति जाने । एकलत्वेन सर्वस्य संभावयितुं शक्यत्वादिति भावः  ॥  ३।५९।३
 ॥   

  

यस्य सत्यत्वसंभावनायां शरीरनिमित्तानि तत्कालानुभूयमानान्याहस्फुरते इति ।
स्फुरति सव्यं वामम् । बाहुरपि वाम एव । हृदयं च वामभाग एव  ॥  ३।५९।४  ॥   

  

पूर्वं सीतावचनाद्दुःखितो ऽकृत्यं कृतमिति रामवचनाद्भूयो दुःखितः  ॥  ३।५९।५
 ॥   

  

कामकारेम स्वेच्छया प्रचोदितः । उग्रैर्द्रुःश्रवैः वचोभिरिति शेषः  ॥ 
३।५९।६  ॥   

  

लक्ष्मणेति सुतरां विस्वरं परित्राहीति च आर्येणैव त्वयैव यत्परिकुष्टं
तन्मैथिल्याः श्रुतिं गतम्  ॥  ३।५९।७,८  ॥   

  

तत्प्रत्ययान्वितं यस्या अपि प्रत्ययेन विश्वसनीयत्वेनान्वितं तत्त्वेन
योग्यमिदं वक्ष्यमाणं वाक्यं प्रत्युक्ता प्रतिवचनत्वेनोक्ता  ॥  ३।५९।९
 ॥   

  

किं तत्तत्राह--नेति । एतत्कातरवचनं नास्य रामस्य । केनापि रक्षसा ऽन्येन
वोदाहृतम्  ॥  ३।५९।१०  ॥   

  

तद्वचनत्वाभावे हेतुःविगर्हितमिति । क्षत्रियस्य निन्दितम्, अत एव नीचं
कुत्सितम् । यो देवानपि त्रायेद्देवत्राणे ऽपि यः समर्थः स कथमीदृग्वाक्यं
ब्रूयात्  ॥  ३।५९।११  ॥   

  

किंनिमित्तं कुत्सितं किंचिन्निमित्तमाश्रित्य केनापि रक्षसेरितम्  ॥ 
३।५९।१२,१३  ॥   

  

विक्लवतां गन्तुमलं वैक्लव्यमालम्ब्यालं मास्त्वित्यर्थः । पुमान्विद्यमान
इति शेषः । यः पराजयेदित्यपकर्षः  ॥  ३।५९।१४  ॥   

  

जायमान इत्यनेन जनिष्यमाण इत्यर्थकेन भाविनो ऽपि वारणम् । अतः संयुगे
इत्यस्य न पौनरुक्त्यम्  ॥  ३।५९।१५,१६  ॥   

  

भावो मयीत्यादि व्याख्यातप्रायम् । विनष्टे भ्रातरि मां
प्राप्तुमत्यर्थपापरूप एव भावस्तव हृदि मद्विषये निवेशितो दैवेनेति शेषः ।
न च मामवाप्स्यसे तन्नाशे ममापि नाशात्  ॥  ३।५९।१७  ॥   

  

संकेतात् पापरूपं संकेतं कृत्वेत्यर्थः । नाभिपद्यसे नाभ्यवपद्यसे ।
क्रोशन्तं क्रोशतस्तस्य त्राणाय न गच्छसि  ॥  ३।५९।१८२०  ॥   

  

दुष्कृतमकृत्यं कृतमिति शेषः  ॥  ३।५९।२१  ॥   

  

त्वद्रक्षार्थमिति चेन्नेत्याहजानन्नपीति । अनेन मैथिल्याः क्रोधवाक्येन
किं भवानाश्रमान्निर्गतः  ॥  ३।५९।२२  ॥   

  

यन्मैथिलीं त्यक्त्वा इहागतो ऽसि तेन ते न परितुप्यामि । यच्च क्रुद्धायाः
स्त्रियाः परुषं श्रुत्वा त्वमिहागतो ऽसि तेन ते न तुष्यामि ।
क्रुद्धस्त्रीणां वाक्ये मर्यादालेशस्याप्यभावादिति भावः  ॥  ३।५९।२३  ॥   

  

अपनीतम् अपनयो ऽनीतिरिति यावत्, कृतेति शेषः । यत्तया प्रचोदितः
सन्क्रोधवशं प्राप्य मम शासनं नाकरोः  ॥  ३।५९।२४  ॥   

  

अधुना स्ववृत्तान्तमाहअसाविति । बुद्धिस्तित्यैव निर्देशः । अपवाहितो
दूरमाकृष्टः  ॥  ३।५९।२५  ॥   

  

परिधाय संधाय । सलीलबाणेन नातिविकृष्य मुक्तेन । मार्गो मृगसंबन्धिनीम्  ॥ 
३।५९।२६  ॥   

  

स दूरे ऽपि संश्रवः संश्रवणं यस्य ते स्वरं मम मत्स्वरसदृशमालम्ब्य
तद्वचनममुपाहृतमुक्तम्  ॥  ३।५९।२७  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽरण्यकाण्डे एकोनषष्टितमः सर्गः  ॥  ३।५९  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/3_araNyakANDam/05-sItAnveShaNam/059_laxmaNanindA.md">
<details><summary><h3>द्राविडपाठः ...{Loading}...</h3></summary>


अथाश्रमादुपावृत्तमन्तरा रघुनन्दनः।  
परिपप्रच्छ सौमित्रिं रामो दुःखार्दितं पुनः ॥ 3.59.1 ॥   
तमुवाच किमर्थं त्वमागतोऽपास्य मैथिलीम्।  
यदा सा तव विश्वासाद्वने विरहिता मया ॥ 3.59.2 ॥   
दृष्ट्वैवाभ्यागतं त्वां मे मैथिलीं त्यज्य लक्ष्मण।  
शङ्कमानं महत्पापं यत्सत्यं व्यथितं मनः ॥ 3.59.3 ॥   
स्फुरते नयनं सव्यं बाहुश्च हुदयं च मे।  
दृष्ट्वा लक्ष्मण दूरे त्वां सीताविरहितं पथि ॥ 3.59.4 ॥   
एवमुक्तस्तु सौमित्रिर्लक्ष्मणः शुभलक्ष्मणः।  
भूयो दुःखसमाविष्टो दुःखितं राममब्रवीत् ॥ 3.59.5 ॥   
न स्वयं कामकारेण तां त्यक्वाहमिहागतः।  
प्रचोदितस्तयैवोग्रैस्त्वत्सकाशमिहागतः ॥ 3.59.6 ॥   
आर्येणेव पराक्रुष्टं हा सीते लक्ष्मणेति च।  
परित्राहीति यद्वाक्यं मैथिल्यास्तच्छ्रुतिं गतम् ॥ 3.59.7 ॥   
सा तमार्तस्वरं श्रुत्वा तव स्नेहेन मैथिली।  
गच्छ गच्छेति मामाह रुदन्ती भयविह्वला ॥ 3.59.8 ॥   
प्रचोद्यमानेन मया गच्छेति बहुशस्तया।  
प्रत्यक्ता मैथिली वाक्यमिदं त्वत्प्रत्ययान्वितम् ॥ 3.59.9 ॥   
न तत्पश्याम्यहं रक्षो यदस्य भयमावहेत्।  
निर्वृता भव नास्त्येतत्केनाप्येवमुदाहृतम् ॥ 3.59.10 ॥   
विगर्हितं च नीचं च कथमार्योऽभिधास्यति।  
त्राहीति वचनं सीते यस्त्रायेत्त्रिदशानपि ॥ 3.59.11 ॥   
किन्निमित्तं तु केनापि भ्रातुरालम्ब्य मे स्वरम्।  
राक्षसेनेरितं वाक्यं त्राहि त्राहीति शोभने ॥ 3.59.12 ॥   
विस्वरं व्याहृतं वाक्यं लक्ष्मण त्राहि मामिति।  
न भवत्या व्यथा कार्या कुनारीजनसेविता ॥ 3.59.13 ॥   
न सोऽस्ति त्रिषु लोकेषु पुमान्वै राघवं रणे।  
जातो वा जायमानो वा संयुगे यः पराजयेत् ॥ 3.59.14 ॥   
न जय्यो राघवो युद्धे देवैः शक्रपुरोगमैः ॥ 3.59.15 ॥   
एवमुक्ता तु वैदेही परिमोहितचेतना।  
उवाचाश्रूणि मुञ्चन्ती दारुणं मामिदं वचः ॥ 3.59.16 ॥   
भावो मयि तावात्यर्थं पाप एव निवेशितः।  
विनष्टे भ्रातरि प्राप्तुं न च त्वं मामवाप्स्यसि ॥ 3.59.17 ॥   
सङ्केताद्भरतेन त्वं रामं समनुगच्छसि।  
क्रोशन्तं हि यथात्यर्थं नैवमभ्यवपद्यसे ॥ 3.59.18 ॥   
रिपुः प्रच्छन्नचारी त्वं मदर्थमनुगच्छसि।  
राघवस्यान्तरप्रेप्सुस्तथैनं नाभिपद्यसे ॥ 3.59.19 ॥   
एवमुक्तो हि वैदेह्या संरब्धो रक्तलोचनः।  
क्रोधात्प्रस्फुरमाणोष्ठ आश्रमादभिनिर्गतः ॥ 3.59.20 ॥   
एवं ब्रुवाणं सौमित्रिं रामः सन्तापमोहितः।  
अब्रवीद्दुष्कृतं सौम्य तां विना यत्त्वमागतः ॥ 3.59.21 ॥   
जानन्नपि समर्थं मां रक्षसां विनिवारणे।  
अनेन क्रोधवाक्येन मैथिल्या निस्सृतो भवान् ॥ 3.59.22 ॥   
नहि ते परितुष्यामि त्यक्त्वा यद्यासि मैथिलीम्।  
क्रुद्धायाः परुषं श्रुत्वा स्त्रियाश्च त्वमिहागतः ॥ 3.59.23 ॥   
सर्वथा त्वपनीतं ते सीतया यत्प्रचोदितः।  
क्रोधस्य वशमापन्नो नाकरोः शासनं मम ॥ 3.59.24 ॥   
असौ हि राक्षसः शेते शरेणाभिहतो मया।  
मृगरूपेण येनाहमाश्रमादपवाहितः ॥ 3.59.25 ॥   
विकृष्य चापं परिधाय सायकं सलीलबाणेन च ताडितो मया।  
मार्गीं तनुं त्यज्य सविक्लवस्वरो बभूव केयूरधरः स राक्षसः ॥ 3.59.26 ॥   
शराहतेनैव तदार्तया गिरा स्वरं ममालम्ब्य सुदूरसंश्रवम्।  
उदाहृतं तद्वचनं सुदारुणं त्वमागतो येन विहाय मैथिलीम् ॥ 3.59.27 ॥   

</details>
</div>
