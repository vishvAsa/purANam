---
title: ०८१ दुर्योधनतिरस्कारः

---
अध्यायः 081

दुर्योधनेन धृतराष्ट्रोक्तिप्रतिकूलभाषणम् ॥ 1 ॥

दुर्योधन उवाच ॥	001  
यस्य नास्ति निजा प्रज्ञा केवलं तु बहुश्रुतः ।	001a  
न स जानाति शास्त्रार्थं दर्वी सूपरसानिव ॥	001c  
जानन्वै मोहयति मां नावि नौरिव संयता ।	002a  
स्वार्थे किं नावधानं ते उताहो द्वेष्टि मां भवान् ॥	002c  
न सन्तीमे धार्तराष्ट्रा येषां त्वमनुशासिता ।	003a  
भविष्यमर्थमाख्यासि सर्वदा कृत्यमात्मनः ॥	003c  
परनेयोऽग्रणीर्यस्य स मार्गान्प्रतिमुह्यति ।	004a  
पन्थानमनुगच्छेयुः कथं तस्य पदानुगाः ॥	004c  
राजन्परिणतप्रज्ञो वृद्धसेवी जितेन्द्रियः ।	005a  
प्रतिपन्नान्स्वकार्येषु सम्मोहयसि नो भृशम् ॥	005c  
लोकवृत्ताद्राजवृत्तमन्यदाह बृहस्पतिः ।	006a  
तस्माद्राज्ञाऽप्रमत्तेन स्वार्थश्चिन्त्यः सदैव हि ॥	006c  
क्षत्रियस्य महाराज जये वृत्तिः समाहिता ।	007a  
स वै धर्मस्त्वधर्मो वा स्ववृत्तौ का परीक्षणा ॥	007c  
प्रकालयेद्दिशः सर्वाः प्रतोदेनेव सारथिः ।	008a  
प्रत्यमित्रश्रियं दीप्तां जिघृक्षुर्भरतर्षभ ॥	008c  
प्रच्छन्नो वा प्रकाशो वा योगो योऽरिं प्रबाधते ।	009a  
तद्वै शस्त्रं शस्त्रविदां न शस्त्रं छेदनं स्मृतम् ॥	009c  
शत्रुश्चैव हि मित्रं च न लेख्यं न च मातृका ।	010a  
यो वै सन्तापयति यं स शत्रुः प्रोच्यते नृप ॥	010c  
असन्तोषः श्रियो मूलं तस्मात्तं कामयाम्यहम् ।	011a  
समुच्छ्रये यो यतते स राजन्परमो नयः ॥	011c  
ममत्वं हि न कर्तव्यमैश्वर्ये वा धनेऽपि वा ।	012a  
पूर्वावाप्तं हरन्त्यन्ये राजधर्मं हि तं विदुः ॥	012c  
अद्रोहसमयं कृत्वा चिच्छेद नमुचेः शिरः ।	013a  
शक्रः साऽभिमता तस्य रिपौ वृत्तिः सनातनी ॥	013c  
द्वावेतौ ग्रसते भूमिः सर्पो बिलशयानिव ।	014a  
राजानं चाविरोद्धारं ब्राह्मणं चाप्रवासिनम् ॥	014c  
नास्ति वै जातितः शत्रुः पुरुषस्य विशाम्पते ।	015a  
येन साधारणी वृत्तिः स शत्रुर्नेतरो जनः ॥	015c  
शत्रुपक्षं समृध्यन्तं यो मोहात्समुपेक्षते ।	016a  
व्याधिराप्यायित इव तस्य मूलं छिनत्ति सः ॥	016c  
अल्पोऽपि ह्यरिरत्यर्थं वर्धमानः पराक्रमैः ।	017a  
वल्मीको मूलज इव ग्रसते वृक्षमन्तिकात् ॥	017c  
आजमीढ रिपोर्लक्ष्मीर्मा ते रोचिष्ट भारत ।	018a  
एष भारः सत्ववतां न यः शिरसि धिष्ठितः ॥	018c  
जन्मवृद्धिमिवार्थानां यो वृद्धिमभिकाङ्क्षते ।	019a  
एधते ज्ञातिषु स वै सद्यो वृद्धिर्हि विक्रमः ॥	019c  
नाप्राप्य पाण्डवैश्वर्यं संशयो मे भविष्यति ।	020a  
अवाप्स्ये वा श्रियं तां हि शयिष्ये वा हतो युधि ॥	020c  
एतादृशस्य किं मेऽद्य जीवितेन विशाम्पते ।	021a  
वर्धन्ते पाण्डवा नित्यं वयं स्वस्थिरवृद्धयः ॥ ॥	021c  

इति श्रीमन्महाभारते सभापर्वणि द्यूतपर्वणि एकाशीतितमोऽध्यायः ॥ 81 ॥

2-81-3 कृत्यं इदानीं कर्तव्यम् ॥ 2-81-14 अप्रवासिनं तीर्थाटनादिरहितम् ॥ 2-81-15 साधारणी तुल्या वृत्तिर्जीविका । एकामिषत्वमित्यर्थः ॥