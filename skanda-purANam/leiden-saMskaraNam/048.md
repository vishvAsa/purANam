+++
title = "०४८"

+++
Skandapurāṇa Adhyāya 48

E-text generated on February 22, 2017 from the original TeX files of: Bakker, Hans T., Peter C. Bisschop and Yuko Yokochi, eds. The Skandapurāṇa. Vol. IIB. Adhyāyas 31-52. The Vāhana and Naraka Cycles. Critical Edition with an Introduction & Annotated English Synopsis, in cooperation with Nina Mirnig and Judit Törzsök. Leiden/Boston: Brill, 2014.

SP0480010: सुशर्मोवाच।  
SP0480011: तमो नामापरो घोरो नरको ऽतिभयंकरः।  
SP0480012: तत्र सो ऽभिपतन्नेव राक्षसैरभिहन्यते॥ १॥  
SP0480021: असिमुद्गरशक्त्यग्रैर्गदामुसलपट्टसैः।  
SP0480022: भयदैः परिघैष्टङ्कैर्वज्रैरसिपरश्वधैः॥ २॥  
SP0480031: अन्यैश्च विविधाकारैर्हतः क्रुद्धैः सुनिर्दयैः।  
SP0480032: मूर्छितस्तमसा ग्रस्तो नरकं तं प्रपद्यते॥ ३॥  
SP0480041: स देहेन विनष्टेन तमसा मूर्छिताकृतिः।  
SP0480042: दुःखसंततिसंबद्धो यातनामश्नुते भृशम्॥ ४॥  
SP0480051: यस्मात्स तमसा ग्रस्त अनाश्वस्तो ऽतिदारुणम्।  
SP0480052: यातनामश्नुते जन्तुस्तमस्तस्मात्स उच्यते॥ ५॥  
SP0480061: सर्वा बहुविधाकारा यातना याः प्रकीर्तिताः।  
SP0480062: तास्तत्र समवाप्नोति स्वेन पापेन दुर्मतिः॥ ६॥  
SP0480071: समाप्तयातनश्चापि संतीर्णः स्वेन कर्मणा।  
SP0480072: उच्छ्रयेषु पुनर्जन्तुर्यात्यते कर्मबन्धनः॥ ७॥  
SP0480081: ब्रह्महा भ्रूणहा चैव सुरापो ब्राह्मणश्च यः।  
SP0480082: गवां निपाने यश्चैव पिपासूनां नराधमः॥ ८॥  
SP0480091: विघ्नं करोति मोहान्ध आहूय च कृशं तथा।  
SP0480092: ब्राह्मणं न ददात्यस्य अर्थिनं यश्च दूषयेत्॥ ९॥  
SP0480101: शास्त्राणि हरते यश्च गोघ्नो यश्च नरः स्मृतः।  
SP0480102: कपिलश्च वृथादृष्टिर्वेदधर्मार्थदूषकः।  
SP0480103: नास्तिकाश्च दुरात्मान इत्येते तं प्रयान्ति वै॥ १०॥  
SP0480111: य इमं शृणुयात्तमोमयं तमसा नित्यमतन्द्रितेन्द्रियः।  
SP0480112: न स याति तमोमयं सदा नरकं दारुणजन्तुशोकदम्॥ ११॥  
SP0489999: स्कन्दपुराणे ऽष्टचत्वारिंशो ऽध्यायः॥  
