---
title: ०३३

---
॥सूत उवाच॥  
मन्वन्तरेषु सर्वेषु अतीतानागतेष्विह।  
तुल्याभिमानिनः सर्वे जायन्ते नामरूपतः ॥ ३३.१ ॥  
  
देवाश्च विविधा ये च तस्मिन् मन्वन्तरेऽधिपाः।  
ऋषयो मानवाश्चैव सर्वे तुल्याभिमानिनः ॥ ३३.२ ॥  
  
महर्षिसर्गः प्रोक्तो वै वंशं स्वायम्भुवस्य तु।  
विस्तरेणानुपूर्व्या च कीर्त्त्यमानं निबोधत ॥ ३३.३ ॥  
  
मनोः स्वायम्भुवस्यासन् दश पौत्रास्तु तत्समाः.  
यैरियं पृथिवी सर्वा सप्तद्वीपसमन्विता ॥ ३३.४ ॥  
  
ससमुद्राकरवती प्रतिवर्षन्निवेशिता।  
स्वायम्भुवेऽन्तरे पूर्वमाद्ये त्रेतायुगे तदा ॥ ३३.५ ॥  
  
प्रियव्रतस्य पुत्रैस्तैः पौत्रैः स्वायम्भुवस्य तु।  
प्रजासर्गतपोयोगैस्तैरियं विनिवेशिता ॥ ३३.६ ॥  
  
प्रियव्रतात् प्रजावन्तः वीरात् कन्या व्यजायत।  
कन्या सा तु महाभागा कर्द्दमस्य प्रजापतेः ॥ ३३.७ ॥  
  
कन्ये द्वे शतपुत्रांश्च सम्राट् कुक्षिश्च ते उभे।  
तर्योर्वै भ्रातरः शूराः प्रजापतिसमा दश ॥ ३३.८ ॥  
  
अग्नीध्रश्चवपुष्मांश्च मेधा मेधातिथिर्विभुः।  
ज्योतिष्मान् द्युतिमान् हव्यः सवनः सर्व एव च ॥ ३३.९ ॥  
  
प्रियव्रतोऽभिषिच्यैतान् सप्त सप्तसु पार्थिवान्।  
द्वीपेषु तेषु धर्मेण द्वीपांस्तांश्च निबोधत ॥ ३३.१० ॥  
  
जम्बूद्वीपेश्वरं चक्रे अग्नीध्रन्तु महाबलम्।  
प्लक्षद्वीपेश्वरश्चापि तेन मेधातिथिः कृतः ॥ ३३.११ ॥  
  
शाल्मलौ तु वपुष्मन्तं राजानमभिषिक्तवान्।  
ज्योतिष्मन्तं कुशद्वीपे राजानं कृतवान् प्रभुः ॥ ३३.१२ ॥  
  
द्युतिमन्तञ्च राजानं क्रौज्चद्वीपे समादिशत्।  
शाकद्वीपेश्वरञ्चापि हव्यञ्चक्रे प्रियव्रतः ॥ ३३.१३ ॥  
  
पुष्कराधिपतिञ्चापि सवनं कृतवान् प्रभुः।  
पुष्करे सवनस्यापि महावीतः सुतोऽभवत्।  
धातकिश्चैव द्वावेतौ पुत्रौ पुत्रवतां वरो ॥ ३३.१४ ॥  
  
महावीतं स्मृतं वर्षं तस्य नाम्ना महात्मनः।  
नाम्ना तु धातकेश्चापि धातकीखण्ड उच्यते ॥ ३३.१५ ॥  
  
हव्यो व्यजनयत् पुत्रान् शाकद्वीपेश्वरान् प्रभुः।  
जलदञ्च कुमारञ्च सुकुमारं मणीचकम्।  
वसुमोदं सुमोदाकं सप्तमञ्च महाद्रुमम् ॥ ३३.१६ ॥  
  
जलदं जलदस्याथ वर्षं प्रथममुच्यते।  
कुमारस्य च कौमारं द्वितीयं परिकीर्तितम् ॥ ३३.१७ ॥  
  
सुकुमारं तृतीयन्तु सुकुमारस्य कीर्तितम्।  
मणीचकस्य चतुर्थं मणीचकमिहोच्यते ॥ ३३.१८ ॥  
  
वसुमोदस्य वै वर्षं पञ्चमं वसुमोदकम्।  
मोदाकस्य तु मोदाकं वर्षं षष्ठं प्रकीर्तितम् ॥ ३३.१९ ॥  
  
महाद्रुमस्य नाम्ना तु सप्तमन्तु महाद्रुमम्।  
एषान्तु मानभिस्तानि सप्तवर्षाणि तत्र वै ॥ ३३.२० ॥  
  
क्रौञ्चद्वीपेश्वरस्यापि पुत्रा द्युतिमतस्तु वै।  
कुशलो मनुगश्चोष्णः पीवरश्चान्धकारकः।  
मुनिश्च दुन्दुभिश्चैव सुता द्युतिमतस्तु वै ॥ ३३.२१ ॥  
  
तेषां स्वनामभिर्द्देशाः क्रौञ्चद्वीपाश्रयाः शुभाः।  
उष्णस्योष्णः स्मृतो देशः पीवरस्यापि पीवरः ॥ ३३.२२ ॥  
  
अन्धकारकदेशस्तु अन्धकारश्च कीर्त्त्यते।  
मुनेस्तु मुनिदेशो वै दुन्दुभेर्दुन्दुभिः स्मृतः।  
एते जनपदाः सप्त क्रौञ्चद्वीपे तु भास्वराः ॥ ३३.२३ ॥  
  
ज्योतिष्मतः कुशद्वीपे सप्तैते सुमहौजसः।  
उद्भिदो वेणुमांश्चैव स्वैरथो लवणो धृतिः।  
षष्ठः प्रभाकरश्चैव सप्तमः कपिलः स्मृतः ॥ ३३.२४ ॥  
  
उद्भिदं प्रथमं वर्षं द्वितीयं वेणुमण्डलम्।  
तृतीयं स्वैरथाकारं चतुर्थं लवणं स्मृतम् ॥ ३३.२५ ॥  
  
पञ्चमं धृतिमद्वर्षं षष्ठं वर्षं प्रभाकरम्।  
सप्तमं कपिलं नाम कपिलस्य प्रकीर्तितम् ॥ ३३.२६ ॥  
  
तेषां द्वीपाः कुशद्वीपे तत्सनामान एव तु।  
आश्रमाचारयुक्ताभिः प्रजाभिः समलङ्कृताः ॥ ३३.२७ ॥  
  
शाल्मलस्येश्वराः सप्त पुत्रास्ते तु वपुष्मतः।  
श्वेतश्च हरितश्चैव जीमूतो रोहितस्तथा।  
वैद्युतो मानसश्चैव सुप्रभः सप्तमस्तथा ॥ ३३.२८ ॥  
  
श्वेतस्य श्वेतदेशस्तु रोहितस्य च रोहितः।  
जीमूतस्य च जीमूतो हरितस्य च हारितः ॥ ३३.२९ ॥  
  
वैद्युतो वैद्युतस्यापि मानसस्यापि मानसः।  
सुप्रभः सुप्रभस्यापि सप्तैते देशपालकाः ॥ ३३.३० ॥  
  
सप्तद्वीपे तु वक्ष्यामि जम्बूद्वीपादनन्तरम्।  
सप्त मेधातिथेः पुत्राः प्लक्षद्वीपेश्वरा नृपाः ॥ ३३.३१ ॥  
  
ज्येष्ठः शान्तभयस्तेषां सप्तवर्षाणि तानि वै।  
तस्माच्छान्तभयाच्चैव शिशिरस्तु सुखोदयः।  
आनन्दश्च ध्रुवश्चैव क्षेमकश्च शिवस्तथा ॥ ३३.३२ ॥  
  
तानि तेषां सनामानि सप्तवर्षाणि भागशः।  
निवेशितानि तैस्तानि पूर्वे स्वायम्भुवेऽन्तरे ॥ ३३.३३ ॥  
  
मेधातिथेस्तु पुत्रैस्तैः सप्तद्वीपनिवासिभिः।  
वर्णाश्रमाचारयुक्ताः प्लक्षद्वीपे प्रजाः कृताः ॥ ३३.३४ ॥  
  
प्लक्षद्वीपादिकेष्वेव शाकद्वीपान्तरेषु वै।  
ज्ञेयः पञ्चसु धर्मो वै वर्णाश्रमविभागशः ॥ ३३.३५ ॥  
  
सुखमायुश्च रूपञ्च बलं धर्मश्च नित्यशः।  
पञ्चस्वेतेषु द्वीपेषु सर्वं साधारणं स्मृतम् ॥ ३३.३६ ॥  
  
सप्तद्वीपपरिक्रान्तं जम्बूद्वीपं निबोधत।  
आग्नीध्रं ज्येष्ठदायादं कन्यापुत्रं महाबलम्।  
प्रियव्रतोऽभ्यषिञ्चत्तं जम्बूद्वीपेश्वरं नृपम् ॥ ३३.३७ ॥  
  
तस्य पुत्रा बभूवुर्हि प्रजापतिसमौजसः।  
ज्येष्ठो नाभि रिति ख्यातस्तस्य किम्पुरुषोऽनुजः ॥ ३३.३८ ॥  
  
हरिवर्षस्तृतीयस्तु चतुर्थोऽभूदिलावृतः।  
रम्यः स्यात्पञ्चमः पुत्रो हरिन्मान् षष्ठ उच्यते ॥ ३३.३९ ॥  
  
कुरुस्तु सप्तमस्तेषां भद्राश्वो ह्यष्टमः स्मृतः।  
नवमः केतुमालस्तु तेषां देशान्निबोधत ॥ ३३.४० ॥  
  
नाभेस्तु दक्षिणं वर्षं हिमाद्वन्तु पिता ददौ ।  
हेम कूटं तु यद्वर्षं ददौ किम्पुरुषाय तत् ॥ ३३.४१ ॥  
  
नैषधं यत् स्मृतं वर्षं हरिवर्षाय तद्ददौ।  
मध्यमं यत्सुमेरोस्तु स ददौ तदिलावृते ॥ ३३.४२ ॥  
  
नीलन्तु यत् स्मृतं वर्षं रम्यायैतत् पिता ददौ ।  
श्वेतं यदुत्तरं तस्मात् पित्रा दत्तं हरिन्मते ॥ ३३.४३ ॥  
  
यदुत्तरं श्रृङ्गवतो वर्ष तत् कुरवे ददौ ।  
वर्षं माल्यवत श्चापि भद्राश्वाय न्यवेदयत् ॥ ३३.४४ ॥  
  
गन्धमादनवर्षन्तु केतुमाले न्यवेदयत्।  
इत्येतानि महान्तीह नववर्षाणि भागशः ॥ ३३.४५ ॥  
  
आग्नीध्रस्तेषु सर्वेषु पुत्रांस्तानभ्यषिञ्चत।  
यथाक्रमं स धर्मात्मा ततस्तु तपसि स्थितः ॥ ३३.४६ ॥  
  
इत्येतैः सप्भिः कृत्स्नाः सप्तद्वीपा निवेशिताः ।  
प्रियव्रतस्य पुत्रैस्तैः पौत्रैः स्वायम्भुवस्य तु ॥ ३३.४७ ॥  
  
यानि किम्पुरुषाद्यानि वर्षाण्यष्टौ शुभानि तु।  
तेषां स्वभावतः सिद्धिः सुखप्राया ह्ययत्नतः ॥ ३३.४८ ॥  
  
विपर्ययो न तेष्वस्ति जरामृत्युभयं न च ।  
धर्माधर्मौ न तेष्वास्तां नोत्तमाधममध्यमाः ।  
न तेष्वस्ति युगावस्था क्षेत्रेष्वेव तु सर्वशः ॥ ३३.४९ ॥  
  
नाभेर्हि सर्गं वक्ष्यामि हिमाह्वे तन्निबोधत।  
नाभिस्त्वजनयत् पुत्रं मेऱुदेव्यां महाद्युतिः।  
ऋषभं पार्थिवश्रेष्ठं सर्वक्षत्रस्य पूर्वजम् ॥ ३३.५० ॥  
  
ऋषभाद्भरतो जज्ञे वीरः पुत्रशताग्रजः।  
सोऽभिषिच्याथ भरतः पुत्रं प्राव्राज्यमास्थितः ॥ ३३.५१ ॥  
  
हिमाह्वं दक्षिणं वर्षं भरताय न्यवेदयत्।  
तस्मात्तद्भारतं वर्षं तस्य नाम्ना विदुर्बुधाः ॥ ३३.५२ ॥  
  
भरतस्यात्मजो विद्वान् सुमतिर्नाम धार्मिकः।  
बभूव तस्मिंस्तद्राज्यं भरतः सन्न्ययोजयत्।  
पुत्र सङ्क्रामितश्रीको वनं राजा विवेश सः ॥ ३३.५३ ॥  
  
तेजसस्तु सुतश्चापि प्रजापतिरमित्रजित्।  
तैजसस्यात्मजो विद्वानिन्द्रद्युम्न इति श्रुतः ॥ ३३.५४ ॥  
  
परमेष्ठी सुतश्चाथ निधने तस्य शोभनः ।  
प्रतीहारकुले तस्य नाम्ना जज्ञे तदन्वयात्।  
प्रतिहर्त्तेति विख्यातो जज्ञे तस्यापि धीमतः ॥ ३३.५५ ॥  
  
उन्नेता प्रतिहर्त्तुस्तु भुवस्तस्य सुतः स्मृतः ।  
उद्गीथस्तस्य पुत्रोऽभूत्प्रताविश्चापि तत्सुतः ॥ ३३.५६ ॥  
  
प्रतावेस्तु विभुः पुत्रः पृथुस्तस्य सुतो मतः ।  
पृथोश्चापि सुतो नक्तो नक्तस्यापि गयः स्मृतः ॥ ३३.५७ ॥  
  
गयस्य तु नरः पुत्रो नरस्यापि सुतो विराट्।  
विराट्‌सुतो महावीर्यो दीमांस्तस्य सुतोऽभवत् ॥ ३३.५८ ॥  
  
धीमतश्च महान् पुत्रो महतश्चापि भौवनः।  
भौवनस्य सुतस्त्वष्टा अरिजस्तस्य चात्मजः ॥ ३३.५९ ॥  
  
अरिजस्य रजः पुत्रः शतजिद्रजसो मतः।  
तस्य पुत्रशतं त्वासीद्राजानः सर्व एव ते ॥ ३३.६० ॥  
  
विश्वज्योतिः प्रधानायैस्तैरिमा वर्द्धिताः प्रजाः।  
तैरिदं भारतं वर्षं सप्तखण्डं कृतं पुरा ॥ ३३.६१ ॥  
  
तेषां वंशप्रकूतैस्तु भुक्तेयं भारती धरा।  
कृतत्रेतादियुक्तानि युगाख्यान्येकसप्ततिः ॥ ३३.६२ ॥  
  
येऽतीतास्तैर्युगैः सार्द्धं राजानस्ते तदन्वयाः।  
स्वायम्भुवेऽन्तरे पूर्वं शतशोऽथ सहस्रशः ॥ ३३.६३ ॥  
  
एष स्वायम्भुवः सर्गो येनेदं पूरितं जगत्।  
ऋषिभिर्दैवतैश्चापि पितृगन्धर्वराक्षसैः ॥ ३३.६४ ॥  
  
यक्षभूतपिशाचैश्च मनुष्यमृगपक्षिभिः ।  
तैषां सृष्टिरियं लोके युगैः सह विवर्त्तते ॥ ३३.६५ ॥  
  
इति श्रीमहापुराणे वायुप्रोक्ते स्वायम्भुव वंशानुकीर्त्तनं नाम त्रयस्त्रिशोऽध्यायः ॥ ३३ ॥।