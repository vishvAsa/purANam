+++
title = "०३३ पितृदर्शनगमनम्"
title_english = "033 Rama pays respects to his father at departure"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-033-Pithur_Dharshanaartham_Gamanam.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/2_ayodhyAkANDam/03-nirgamaH/033_pitRdarshanagamanam.md">
<details><summary><h3>IITK ...{Loading}...</h3></summary>

Rama along with Sita and Lakshmana goes to the residence of
Kaikeyi--hears comments on the way.



#### श्लोकः
##### मूलम्
दत्त्वा तु सह वैदेह्या ब्राह्मणेभ्यो धनं बहु।  
जग्मतुः पितरं द्रष्टुं सीतया सह राघवौ॥2.33.1॥

##### शब्दार्थः
राघवौ Rama and Lakshmana, वैदेह्या सह along with Sita, ब्राह्मणेभ्यः to brahmins, बहु plenty, धनम् wealth, दत्वा having given (in charity), पितरम् to father, द्रष्टुम् to see, सीतया सह along with Sita, जग्मतुः both of them set out.

##### आङ्ग्लानुवादः
After giving away plenty of wealth to brahmins in charity, Rama and Lakshmana along with Sita set out to see their father, king Dasaratha.



#### श्लोकः
##### मूलम्
ततो गृहीते दुष्प्रेक्षे त्वशोभेतां तदायुधे।  
मालादामभिराबद्धे सीतया समलङ्कृते॥2.33.2॥

##### शब्दार्थः
ततः then, दुष्प्रेक्षे dazzling, गृहीते held, सीतया by Sita, मालादामभिः with garlands, अबद्धे bound, समलङ्कृते decorated, तदायुथे pair of weapons of Rama and Lakshmana, अशोभेताम् shone.

##### आङ्ग्लानुवादः
The pair of dazzling weapons held (by Rama and Lakshmana) looked splendid decorated with flower garlands by Sita.



#### श्लोकः
##### मूलम्
ततः प्रासादहर्म्याणि विमानशिखराणि च।  
अधिरुह्य जनश्श्रीमानुदासीनो व्यलोकयत्॥2.33.3॥

##### शब्दार्थः
ततः then, श्रीमान् prosperous, जनः people, प्रासादहर्म्याणि palaces and mansions, विमानशिखराणि च terraces of sevenstoried buildings, अधिरुह्य having climbed, उदासीनः  
sad, व्यलोकयत् looked.

##### आङ्ग्लानुवादः
The rich climbed their palaces and mansions, terraces of sevenstoried buildings and watched them sadly.



#### श्लोकः
##### मूलम्
न हि रथ्याः स्म शक्यन्ते गन्तुं बहुजनाकुलाः।  
आरुह्य तस्मात्प्रासादान् दीनाः पश्यन्ति राघवम्॥2.33.4॥

##### शब्दार्थः
बहुजनाकुलाः thronged with multitudes of citizens, रथ्याः streets, गन्तुम् to walk, न शक्यन्ते स्म हि indeed were unable, तस्मात् for that reason, दीनाः miserable,  प्रासादन् the palace, आरुह्य having ascended, राघवम् Rama, पश्यन्ति were looking.

##### आङ्ग्लानुवादः
The streets were so thronged with multitudes of citizens that they were impassable. Therefore, people felt miserable and ascended their mansions and gazed at Rama.



#### श्लोकः
##### मूलम्
पदातिं वर्जितच्छत्रं रामं दृष्ट्वा जनास्तदा।  
ऊचुर्बहुविधा वाच श्शोकोपहतचेतसः॥2.33.5॥

##### शब्दार्थः
तदा then, जनाः people, पदातिम् pedestrian, वर्जितच्छत्रम् without the (royal) umbrella, रामम् to Rama, दृष्ट्वा having seen, शोकोपहतचेतसः griefstricken, बहुविधाः in many ways, वाचः words, ऊचुः uttered.

##### आङ्ग्लानुवादः
Seeing Rama walking without the royal umbrella, people were very much shocked. They expressed their reaction in so many wordsः



#### श्लोकः
##### मूलम्
यं यान्तमनुयाति स्म चतुरङ्गबलं महत्।  
तमेकं सीतया सार्धमनुयाति स्म लक्ष्मणः॥2.33.6॥

##### शब्दार्थः
यान्तम् while going, यम् whom, महत् powerful, चतुरङ्गबलम् army of four divisions, अनुयाति स्म used to follow, तम् such, एकम् alone, सीतया सार्धम् along with Sita, लक्ष्मणः Lakshmana, अनुयाति स्म followed.

##### आङ्ग्लानुवादः
Whenever Rama went out, powerful army of four divisions used to follow him. Today he is walking alone followed by Lakshmana and Sita.



#### श्लोकः
##### मूलम्
ऐश्वर्यस्य रसज्ञः सन् कामिनां चैव कामदः।  
नेच्छत्येवानृतं कर्तुं पितरं धर्मगौरवात्॥2.33.7॥

##### शब्दार्थः
ऐश्वर्यस्य of affluence, रसज्ञः सन् while enjoying, कामिनाम् for those who have desires, कामदः चैव fulfiller of desires (Rama), धर्मगौरवात्  out of veneration for righteousness, पितरं to father, अनृतम् false, कर्तुम् to make, नेच्छत्येव does not wish.

##### आङ्ग्लानुवादः
Rama who enjoyed the comforts of affluence gratifies those who have desires. Out of veneration for righteousness, he does not want to prove his father false (to his promise).



#### श्लोकः
##### मूलम्
या न शक्या पुरा द्रष्टुं भूतैराकाशगैरपि।  
तामद्य सीतां पश्यन्ति राजमार्गगता जनाः॥2.33.8॥

##### शब्दार्थः
पुरा earlier, या Sita, आकाशगैः by those wandering in the sky (birds), भूतैरपि creatures, द्रष्टुम् to see, न शक्या not possible, तां सीताम् to that Sita, अद्य now, राजमार्गगताः those walking on the highway, जनाः passersby, पश्यन्ति are beholding.

##### आङ्ग्लानुवादः
It was not possible even for the creatures wandering in the sky (birds) to have a glimpse of Sita before. Now passersby walking the highway can behold her.



#### श्लोकः
##### मूलम्
अङ्गरागोचितां सीतां रक्तचन्दनसेविनीम्।  
वर्षमुष्णं च शीतं च नेष्यन्त्याशु विवर्णताम्॥2.33.9॥

##### शब्दार्थः
अङ्गरागोचिताम् used to fragrant unguents, रक्तचन्दन सेविनीम् smeared with red sandalpaste, सीताम् Sita, वर्षम् rain, उष्णं च heat, शीतं च cold, आशु quickly, विवर्णताम्  discoloured, नेष्यन्ति will render.

##### आङ्ग्लानुवादः
Sita who used to apply fragrant unguents and smear the body with redsandal  
cream will now be exposed to the rain, the heat and the cold which will quickly discolour her body.



#### श्लोकः
##### मूलम्
अद्य नूनं दशरथस्सत्त्वमाविश्य भाषते।  
न हि राजा प्रियं पुत्रं विवासयितुमर्हति॥2.33.10॥

##### शब्दार्थः
अद्य today, नूनम् surely, दशरथः Dasaratha, सत्त्वम् by evil spirit, आविश्य after being  possessed by, भाषते is speaking, राजा king, प्रियम् beloved, पुत्रम् son, विवासयितुम् to banish, न अर्हति हि is not fit enough.

##### आङ्ग्लानुवादः
Surely king Dasaratha possessed of an evil spirit spoke the way he did today. Otherwise, should a king banish his beloved son?



#### श्लोकः
##### मूलम्
निर्गुणस्यापि पुत्रस्य कथं स्याद्विप्रवासनम्।  
किं पुनर्यस्य लोकोऽयं जितो वृत्तेन केवलम्॥2.33.11॥

##### शब्दार्थः
निर्गुणस्यापि even one bereft of virtues, पुत्रस्य of a son, विप्रवासनम् banishment, कथम् how, स्यात् can it be, यस्य whose, वृत्तेन केवलम् by good conduct alone, अयं लोकः this world, जितः conquered, किं पुनः why to say again?

##### आङ्ग्लानुवादः
Even a son who is bereft of virtues cannot be banished, what to say about Rama, who by good conduct alone has conquered the world.



#### श्लोकः
##### मूलम्
अनृशंस्यमनुक्रोशः श्रुतं शीलं दमश्शमः।  
राघवं शोभयन्त्येते षड्गुणाः पुरुषोत्तमम्॥2.33.12॥

##### शब्दार्थः
आनृशंस्यम् harmlessness, अनुक्रोशः compassion, श्रुतम् learning, शीलम् good conduct, दमः restraint of senses, शमः self control, एते all these, षट् six, गुणाः qualities, पुरुषोत्तमम् greatest among men, राघवम् Rama, शोभयन्ति adorn.

##### आङ्ग्लानुवादः
Harmlessness, compassion, learning, good conduct, restraint of senses and selfcontrol, all these six qualities adorn Rama, the greatest among men.



#### श्लोकः
##### मूलम्
तस्मात्तस्योपघातेन प्रजाः परमपीडिताः।  
औदकानीव सत्त्वानि ग्रीष्मे सलिलसङ्क्षयात्॥2.33.13॥

##### शब्दार्थः
तस्मात् for that reason, तस्य Rama's, उपघातेन by hurting, ग्रीष्मे in summer, सलिलसङ्क्षयात्  due to drying up of water, औदकानि aquatic, सत्त्वानीव like creatures, प्रजाः people, परमपीडिताः were highly tormented.

##### आङ्ग्लानुवादः
Therefore, people are deeply pained to see Rama afflicted. They look like aquatic creatures in summer when the water dries up.



#### श्लोकः
##### मूलम्
पीडया पीडितं सर्वं जगदस्य जगत्पतेः।  
मूलस्येवोपघातेन वृक्षः पुष्पफलोपगः॥2.33.14॥

##### शब्दार्थः
जगत्पतेः of the ruler of the earth, अस्य this Rama's, पीडया on account of his suffering, सर्वम् entire, जगत् earth, मूलस्य at the root, उपघातेन by destruction, पुष्पफलोपगः bearing flowers and fruits, वृक्षः इव like a tree, पीडितम् is distressed.

##### आङ्ग्लानुवादः
Just as severed at the root, an entire tree along with its fruits and flowers is destroyed, similarly the whole world gets afflicted when Rama, the ruler of the world, comes to harm.



#### श्लोकः
##### मूलम्
मूलं ह्येष मनुष्याणां धर्मसारो महाद्युतिः।  
पुष्पं फलं च पत्रं च शाखाश्चास्येतरे जनाः॥2.33.15॥

##### शब्दार्थः
धर्मसारः the essence of dharma, महाद्युतिः effulgent, एषः this Rama, मनुष्याणाम् of humanity, मूलं हि is root indeed, इतरे other, जनाः people, अस्य Rama's (like the trunk of a tree), पुष्पम् flower, फलं च fruit as well, पत्रं च leaf also, शाखाश्च branches.

##### आङ्ग्लानुवादः
Effulgent Rama personifies the essence of dharma. He is the root of  (the tree of) humanity. The other people are connected with this tree like flowers, fruit, leaves and branches.



#### श्लोकः
##### मूलम्
ते लक्ष्मण इव क्षिप्रं सपत्न्यस् सहबान्धवाः।  
गच्छन्तमनुगच्छामो येन गच्छति राघवः॥2.33.16॥

##### शब्दार्थः
ते such men as we are, सपत्न्यः with (our) wives, सहबान्धवाः together with (our) relations, राघवः Rama, येन on which (way), गच्छति is going, गच्छन्तम् departing, लक्ष्मण इव like Lakshmana, क्षिप्रम् without delay, अनुगच्छामः we will follow.

##### आङ्ग्लानुवादः
Let all of us without delay along with our wives and relations follow Rama, like Lakshmana, wherever he goes.



#### श्लोकः
##### मूलम्
उद्यानानि परित्यज्य क्षेत्राणि च गृहाणि च।  
एकदुःखसुखा राममनुगच्छाम धार्मिकम्॥2.33.17॥

##### शब्दार्थः
उद्यानानि gardens, क्षेत्राणि fields, गृहाणि च houses also, परित्यज्य deserting, एक दुःखसुखाः experiencing the same joy and sorrow (as Rama), धार्मिकम् virtuous, रामम् Rama, अनुगच्छामः shall follow.

##### आङ्ग्लानुवादः
Deserting our gardens, fields and houses and experiencing the same joy and sorrow of the virtuous Rama, we shall follow him.



#### श्लोकः
##### मूलम्
समुद्धृतनिधानानि परिध्वस्ताजिराणि च।  
उपात्त धनधान्यानि हृतसाराणि सर्वशः॥2.33.18॥  
रजसाभ्यवकीर्णानि परित्यक्तानि दैवतैः।  
मूषकैःपरिधावद्भिरुद्बिलैरावृतानि च॥2.33.19॥  
अपेतोदकधूमानि हीनसम्मार्जनानि च।  
प्रणष्टबलिकर्मेज्यामन्त्रहोमजपानि च॥2.33.20॥  
दुष्कालेनेव भग्नानि भिन्नभाजनवन्ति च।  
अस्मात्त्यक्तानि वेश्मानि कैकेयी प्रतिपद्यताम्॥2.33.21॥

##### शब्दार्थः
समुद्धृतनिधानानि with treasures unearthed, परिध्वस्ताजिराणि च and ruined courtyards, उपात्त धनधान्यानि with wealth and foodgrains removed, सर्वशः wholly, हृतसाराणि deprived of wealth, रजसा with dust, अभ्यवकीर्णानि spread, दैवतैः by gods, परित्यक्तानि abandoned, उद्बिलैः emerging out of burrows, परिथावद्भिः by those running quickly around, मूषकैः by rats, आवृतानि च filled with, अपेतोदकधूमानि (houses) without water and without (emitting)  smoke, हीनसम्मार्जनानि च also unswept, प्रणष्टबलिकर्मेज्यामन्त्रहोमजपानि च  absence of offerings, sacrifices, recitation of sacred hymns, libations, and invocations, दुष्कालेन famine, भग्नानि इव like dilapidated, भिन्नभाजनवन्ति च places with broken utensils, अस्मत्त्यक्तानि deserted by us, वेश्मानि homes, कैकेयी Kaikeyi, प्रतिपद्यताम् let her own.

##### आङ्ग्लानुवादः
Let Kaikeyi take possession of our deserted and dilapidated homes with ruined courtyards which seem as though struck by calamities. They are drained of wealth and foodgrains, covered with dust and abandoned by the gods. There is no water or smoke (from kitchen). They are infested with rats. They stand unswept. There foodgrains lie around ratholes, and broken earthenwares lie scattered. There are no offerings, no sacrifices, no recitation of sacred hymns, no libations and no invocations.



#### श्लोकः
##### मूलम्
वनं नगरमेवास्तु येन गच्छति राघवः।  
अस्माभिश्च परित्यक्तं पुरं सम्पद्यतां वनम्॥2.33.22॥

##### शब्दार्थः
राघवः scion of the Raghus, येन wherever, गच्छति is going, वनमेव forest itself, नगरम् as city, अस्तु shall be, अस्माभिः by us, परित्यक्तम् deserted, पुरं च the city also, वनम् as forest, सम्पद्यताम् may become.

##### आङ्ग्लानुवादः
Since the scion of the Raghu race is going to the forest, let that forest itself be our city and let the city deserted by us become the forest.



#### श्लोकः
##### मूलम्
बिलानि दंष्ट्रिणस् सर्वे सानूनि मृगपक्षिणः।  
त्यजन्त्वस्मद्भयाद्भीता गजास्सिंहा वनानि च॥2.33.23॥  
अस्मत्त्यक्तं प्रपद्यन्तां सेव्यमानं त्यजन्तु च।

##### शब्दार्थः
सर्वे all, दंष्ट्रिणः fanged creatures, बिलानि lairs, मृगपक्षिणः animals and birds, सानूनि slopes of mountain, गजाः elephants, सिंहाः lions, वनानि च the forests, अस्मद्भयात् due to the fear caused by our presence, भीताः having been frightened, त्यजस्तु let them leave, अस्मत्त्यक्तम् left by us, प्रपद्यन्ताम् shall reach, सेव्यमानम् the place occupied by us, त्यजन्तु च desert.

##### आङ्ग्लानुवादः
Let all the fanged creatures leave their lairs, birds and animals the mountain slopes, lions and elephants, their haunts due to the fear caused by our presence and occupy the city left by us (on seeing us deserting).



#### श्लोकः
##### मूलम्
तृणमांस फलादानां देशं व्यालमृगद्विजम्॥2.33.24॥  
प्रपद्यतां हि कैकेयी सपुत्रा सह बान्धवैः।  
राघवेण वने सर्वे वयं वत्स्याम निर्वृताः॥2.33.25॥

##### शब्दार्थः
कैकेयी Kaikeyi, सपुत्रा with her son, सहबान्धवैः with her relations, Rव्यालमृगद्विजम् occupied by birds and wild animals, तृणमांसफलादानाम् of those animals subsisting on grass, fruits and flesh, देशम् country, प्रपद्यतां हि be acquired, सर्वे all, निर्वृताः relieved, राघवेण सह with Rama, वने in the forest, वत्स्याम will live.

##### आङ्ग्लानुवादः
Let Kaikeyi along with her son and her relatives acquire that country which will be inhabited by birds and animals living on grass, fruits, and flesh. Withdrawn, we shall happily live in the forest along with Rama.



#### श्लोकः
##### मूलम्
इत्येवं विविधा वाचो नानाजनसमीरिताः।  
शुश्राव रामः श्रुत्वा च न विचक्रेऽस्य मानसम्॥2.33.26॥

##### शब्दार्थः
रामः Rama, इत्येवम् this way, नानाजनसमीरिताः uttered by various people, विविधाः different, वाचः words, शुश्राव heard, श्रुत्वा च also having, अस्य his, मानसम् mind, न विचक्रे did not deviate.

##### आङ्ग्लानुवादः
Such were the various words uttered by the people. Even after hearing them his (Rama's) mind remained unmoved (from his resolve).



#### श्लोकः
##### मूलम्
स तु वेश्म पितुर्दूरात्कैलासशिखरप्रभम्।  
अभिचक्राम धर्मात्मा मत्तमातङ्गविक्रमः॥2.33.27॥

##### शब्दार्थः
धर्मात्मा dutiful, मत्तमातङ्ग विक्रमः having the prowess of an intoxicated elephant, सः he (Rama), दूरात् from a distance, कैलासशिखरप्रभम् resembling  the splendour of the peak of Kailasa, पितुः father's, वेश्म palace, अभिचक्राम reached.

##### आङ्ग्लानुवादः
Dutiful Rama, endowed with the prowess of an intoxicated elephant, approached the residence of his father that resembled from a distance the peak of mount Kailasa in splendour.



#### श्लोकः
##### मूलम्
विनीतवीरपुरुषं प्रविश्य तु नृपालयम्।  
ददर्शावस्थितं दीनं सुमन्त्रमविदूरतः॥2.33.28॥

##### शब्दार्थः
विनीतवीरपुरुषम् welltrained warriors, नृपालयम् royal palace, प्रविश्य तु having entered, अविदूरतः not from very far, अवस्थितम् standing, दीनम् dejected, सुमन्त्रम् Sumantra, ददर्श saw.

##### आङ्ग्लानुवादः
Rama entered the royal palace guarded by welltrained warriors and not from very far saw Sumantra who stood a picture of dejection.



#### श्लोकः
##### मूलम्
प्रतीक्षमाणोऽपि जनं तदार्त  
मनार्तरूपः प्रहसन्निवाथ।  
जगाम रामः पितरं दिदृक्षुः  
पितुर्निदेशं विधिवच्चिकीर्षुः॥2.33.29॥

##### शब्दार्थः
रामः Rama, तदा then, आर्तम् distressed, जनम् people, प्रतीक्षमाणोऽपि even though observing,  
अनार्तरूपः without revealing his sorrowful feelings, अथ also, प्रहसन्निव looking as if smiling, पितुः father's, निदेशम् palace, विधिवत् in accordance with duty, चिकीर्षुः intent on carrying  
out, पितरम् father, दिदृक्षुः intent to see, जगाम went.

##### आङ्ग्लानुवादः
Even after observing the people in grief, Rama did not reveal his sorrowful feelings. Bound by duty he went in as if with a smile to see his father.



#### श्लोकः
##### मूलम्
तत्पूर्वमैक्ष्वाकसुतो महात्मा  
रामो गमिष्यन्वनमार्तरूपम्।  
व्यतिष्ठत प्रेक्ष्य तदा सुमन्त्रं  
पितुर्महात्मा प्रतिहारणार्थम्॥2.33.30॥

##### शब्दार्थः
ऐक्ष्वाकसुतः son of the Ikshvaku race, महात्मा great intellectual, महात्मा highly courageous, रामः Rama, तत् पूर्वम् for the first time, वनम् to the forest, गमिष्यन्  while departing, तदा then, आर्तरूपम् sad appearance, सुमन्त्रम् Sumantra, प्रेक्ष्य having seen, पितुः to father, प्रतिहारणार्थम् to inform, व्यतिष्ठत stood.

##### आङ्ग्लानुवादः
Seeing Sumantra stricken with grief for the first time the magnanimous Rama, scion of the Ikshvaku dynasty, on the way to the forest waited there for his father to be informed of his arrival.



#### श्लोकः
##### मूलम्
पितुर्निदेशेन तु धर्मवत्सलः  
वनप्रवेशे कृतबुद्धिनिश्चयः।  
स राघवः प्रेक्ष्य सुमन्त्रमब्रवी  
न्निवेदयस्वागमनं नृपाय मे॥2.33.31॥

##### शब्दार्थः
धर्मवत्सलः lover of righteousness, सः राघवः that son of the Raghus, पितुः father's, र्निदेशेन by command, वनप्रवेशे to enter forest, कृतबुद्धिनिश्चयः having made the decision, सुमन्त्रम् to Sumantra, प्रेक्ष्य having seen, अब्रवीत् said, नृपाय to king, मे my, आगमनम् arrival, निवेदयस्व inform

##### आङ्ग्लानुवादः
Rama, lover of righteousness, determined to go to the forest in obedience to his  
father's command said to Sumantra, Inform the king of my arrival.  

#### समाप्तिः
 श्रीमद्रामायणे वाल्मीकीय आदिकाव्ये अयोध्याकाण्डे त्रयस्त्रिंशस्सर्गः॥  
Thus ends the thirtythird sarga in Ayodhyakanda of the holy Ramayana, the first epic  composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/2_ayodhyAkANDam/03-nirgamaH/033_pitRdarshanagamanam.md">
<details><summary><h3>भूषणम् ...{Loading}...</h3></summary>



दत्त्वा तु सह वैदेह्या ब्राह्मणेभ्यो धनं बहु ।  

जग्मतुः पितरं द्रष्टुं सीतया सह राघवौ  ॥  २।३३।१  ॥   

पूर्वं पित्रानुज्ञातो ऽपि सीतालक्ष्मणयोरनुज्ञापनाय पुनः रामो दशरथसमीपं
गच्छति--दत्त्वेत्यादि  ॥  २।३३।१  ॥   

  

ततो गृहीते दुष्प्रेक्षे त्वशोभेतां तदायुधे ।  

मालादामभिराबद्धे सीतया समलङ्कृते  ॥  २।३३।२  ॥   

तत इति । तदायुधे तयोरायुधे, धनुषी इति यावत् । खङ्गादीनामप्युपलक्षणमेतत्
। मालादामभिः मालानिचयैरित्यर्थः । अलङ्कृते चन्दनादिभिरलङ्कृते  ॥  २।३३।२
 ॥   

  

ततः प्रासादहर्म्याणि विमानशिखराणि च ।  

अधिरुह्य जनः श्रीमानुदासीनो व्यलोकयत्  ॥  २।३३।३  ॥   

तत इति । प्रासादहर्म्याणि प्रासादो देवतानां भूभुजां चावासः, हर्म्याणि
धनिनां मन्दिराणि । "हर्म्यादिर्धनिनां वासः प्रासादो देवभूभुजाम्" इत्यमरः
। विमानशिखराणि विमानं सप्तभूमिसहितं सद्म "विमानो ऽस्त्री देवयाने
सप्तभूमौ च सद्मनि" इति वैजयन्ती । उदासीनः निरुत्सुकः, निर्विण्ण इति
यावत्  ॥  २।३३।३  ॥   

  

न हि रथ्याः स्म शक्यन्ते गन्तुं बहुजनाकुलाः ।  

आरुह्य तस्मात् प्रासादान् दीनाः पश्यन्ति राघवम्  ॥  २।३३।४  ॥   

नहीति । तस्मात् रथ्या गमनस्याशक्यत्वात् । प्रासादानितिपाठः ।
प्रासादादितिपाठे ल्यब्लोपे पञ्चमी क्लिष्टा  ॥  २।३३।४  ॥   

  

पदातिं वर्जितच्छत्रं रामं दृष्ट्वा तदा जनाः ।  

ऊचुर्बहुविधा वाचः शोकोपहतचेतसः  ॥  २।३३।५  ॥   

दीनत्वे हेतुमाह--पदातिमित्यादिना  ॥  २।३३।५  ॥   

  

यं यान्तमनुयाति स्म चतुरङ्गबलं महत् ।  

तमेकं सीतया सार्द्धमनुयाति स्म लक्ष्मणः  ॥  २।३३।६  ॥   

यमिति । एकं मुख्यम्  ॥  २।३३।६  ॥   

  

ऐश्वर्यस्य रसज्ञस्सन् कामिनां चैव कामदः ।  

नेच्छत्येवानृतं कर्तुं पितरं धर्मगौरवात्  ॥  २।३३।७  ॥   

या न शक्या पुरा द्रष्टुं भूतैराकाशगैरपि ।  

तामद्य सीतां पश्यन्ति राजमार्गगता जनाः  ॥  २।३३।८  ॥   

अङ्गरागोचितां सीतां रक्तचन्दनसेविनीम् ।  

वर्षमुष्णं च शीतं च नेष्यन्त्याशु विवर्णताम्  ॥  २।३३।९  ॥   

ऐश्वर्यस्येति । रसज्ञः सङ्ग्रहसुखज्ञः । कामिनाम् अर्थकाङ्क्षिणां कामदः
अभीष्टधनप्रदः । अनृतम् अनृतवचनम् । कर्तुं धर्मगौरवात्
पितृशुश्रूषणवचनकरणविधेयत्वादिरूपधर्मविषयकबहुमानात्  ॥  २।३३।७९  ॥   

  

अद्य नूनं दशरथः सत्त्वमाविश्य भाषते ।  

न हि राजा प्रियं पुत्रं विवासयितुमिच्छति  ॥  २।३२।१०  ॥   

अद्येति । सत्त्वं जन्तुं "सत्त्वमस्त्री तु जन्तुषु" इत्यमरः । पिशाचमिति
यावत् । आविश्य प्राप्य  ॥  २।३३।१०  ॥   

  

निर्गुणस्यापि पुत्रस्य कथं स्याद्विप्रवासनम् ।  

किंपुनर्यस्य लोको ऽयं जितो वृत्तेन केवलम्  ॥  २।३३।११  ॥   

निर्गुणस्यापीति । वृत्तेन केवलं चरित्रमात्रेण । "वृत्तं पद्ये चरित्रे च"
इत्यमरः । वृत्तेन केवलमित्युक्तिः दानमानादौ विद्यमानेपि
चरित्रप्राधान्यात्  ॥  २।३३।११  ॥   

  

आनृशंस्य मनुक्रोशः श्रुतं शीलं दमः शमः ।  

राघवं शोभयन्त्येते षड्गुणाः पुरुषर्षभम्  ॥  २।३३।१२  ॥   

आनृशंस्यमिति । आनृशंस्यम् अहिंसकत्वम् । अनुक्रोशो दया "कृपा दयानुकम्पा
स्यादनुक्रोशः" इत्यमरः । दमः इन्द्रियनिग्रहः । शमः चित्तप्रशान्तिः ।
"शमश्चित्तप्रशान्ति स्याद्दम इन्द्रियनिग्रहे" इति निर्वचनात्  ॥  २।३३।१२
 ॥   

  

तस्मात्तस्योपघातेन प्रजाः परमपीडिताः ।  

औदकानीव सत्त्वानि ग्रीष्मे सलिलसंक्षयात्  ॥  २।३३।१३  ॥   

तस्मादिति । तस्मात् षाङ्गुण्ययुक्तत्वात् । तस्य रामस्य । उपघातेन हिंसनेन
। औदकानि उदकजीवनानि । शैषिको ऽण्  ॥  २।३३।१३  ॥   

  

पीडया पीडितं सर्वं जगदस्य जगत्पतेः ।  

मूलस्येवोपघातेन वृक्षः पुष्पफलोपगः  ॥  २।३३।१४  ॥   

पीडयेति । अस्य जगत्पतेः रामस्य । पीडया विवासनरूपया । पुष्पफलैरुपगमो यस्य
स पुष्पफलोपगो वृक्ष इव "अन्येष्वपि दृश्यते" इति डप्रत्ययः  ॥  २।३३।१४
 ॥   

  

मूलं ह्येष मनुष्याणां धर्मसारो महाद्युतिः ।  

पुष्पं फलं च पत्रं च शाखाश्चास्येतरे जनाः  ॥  २।३३।१५  ॥   

मूलमिति । मनुष्याणां प्राणिनाम् । उपलक्षणमेतत् । धर्म एव सारो यस्य सः
धर्मसारः  ॥  २।३३।१५  ॥   

  

ते लक्ष्मण इव क्षिप्रं सपत्न्यः सहबान्धवाः ।  

गच्छन्तमनुगच्छामो येन गच्छति राघवः  ॥  २।३३।१६  ॥   

त इति । ते वयं सपत्न्यः सपत्नीकाः । समासान्तविधेरनित्यत्वेन "नद्यृतश्च"
इति कबभावः । येन मार्गेण गच्छति तेनेति शेषः  ॥  २।३३।१६  ॥   

  

उद्यानानि परित्यज्य क्षेत्राणि च गृहाणि च ।  

एकदुःखसुखा राममनुगच्छाम धार्मिकम्  ॥  २।३३।१७  ॥   

उद्यानानीति । उद्यानानि राजार्होद्यानसहृशक्रीडावनानि । एकदुःखसुखाः
समानसुखदुःखाः  ॥  २।३३।१७  ॥   

  

समुद्धृतनिधानानि परिध्वस्ताजिराणि च ।  

उपात्तधनधान्यानि हृतसाराणि सर्वशः  ॥  २।३३।१८  ॥   

रजसाभ्यवकीर्णानि परित्यक्तानि दैवतैः ।  

मूषकैः परिधावद्भिरुद्बिलैरावृतानि च  ॥  २।३३।१९  ॥   

अपेतोदकधूमानि हीनसंमार्जनानि च ।  

प्रणष्टबलिकर्मेज्या मन्त्रहोमजपानि च  ॥  २।३३।२०  ॥   

दुष्कालेनेव भग्नानि भिन्नभाजनवन्ति च ।  

अस्मात्त्यक्तानि वेश्मानि कैकेयी प्रतिपद्यताम्  ॥  २।३३।२१  ॥   

समुद्धृतनिधानानीत्यादि । समुद्धृतनिधानानि सम्यगुद्धृतनिक्षेपाणि ।
परिध्वस्ताजिराणि भग्नाङ्गणानि "अङ्गणं चत्वराजिरे" इत्यमरः ।
उपात्तधनधान्यानि अत्र धन शब्देन गवादिकं निक्षिप्तभूषणनिष्कादिकं चोच्यते
। साराणि शय्यासनादीनि । दैवतैः गृहदैवतैः । उद्बिलैः उद्भिन्नबिलैः ।
उदकम् उदकसेचनम् । हीनसम्मार्जनानि सम्मार्जनहीनानि । दुष्कालेन
क्षामक्षोभयुक्तकालेन । भाजनं भाण्डादि  ॥  २।३३।१८२१  ॥   

  

वनं नगरमेवास्तु येन गच्छति राघवः ।  

अस्माभिश्च परित्यक्तं पुरं सम्पद्यतां वनम्  ॥  २।३३।२२  ॥   

वनमिति । येन वनेन हेतुना  ॥  २।३३।२२  ॥   

  

बिलानि दंष्ट्रिणः सर्वे सानूनि मृगपक्षिणः ।  

त्यजन्त्यस्मद्भयाद्भीता गजाः सिंहा वनान्यपि  ॥  २।३३।२३  ॥   

बिलानीति । दंष्ट्रिणः सर्प्पाद्याः । अस्माद्भयात् अस्मत्प्रयुक्तभयहेतोः
 ॥  २।३३।२३  ॥   

  

अस्मत्त्यक्तं प्रपद्यन्तां सेव्यमानं त्यजन्तु च  ॥  २।३३।२४  ॥   

अस्मत्त्यक्तमिति । अस्माभिस्त्यक्तं पुरम्, सेव्यमानं वनमित्यर्थसिद्धम् ।
अत्र कर्त्तारः पूर्वोक्तदंष्ट्र्यादयः  ॥  २।३३।२४  ॥   

  

तृणमांसफलादानां देशं व्यालमृगद्विजम् ।  

प्रपद्यतां हि कैकेयी सपुत्रा सह बान्धवैः ।  

राघवेण वने सर्वे सह वत्स्याम निर्वृताः  ॥  २।३३।२५  ॥   

तृणेति । तृणमांसफलादानां तृणादाः हरिणादयः, मांसादाः व्याघ्रादयः, फलादाः
वायसादयः । व्यालमृगद्विजम् व्यालाः क्रूराः मृगद्विजाः यस्मिंस्तादृशं
देशम् । इदमेव नगरं तादृशं भविष्यतीति भावः । निर्वृताः सुखिताः  ॥  २।३३।२५
 ॥   

  

इत्येवं विविधा वाचो नानाजनसमीरिताः ।  

शुश्राव रामः श्रुत्वा च न विचक्रे ऽस्य मानसम्  ॥  २।३३।२६  ॥   

स तु वेश्म पितुर्दूरात् कैलासशिखरप्रभम् ।  

अभिचक्राम धर्मात्मा मत्तमातङ्गविक्रमः  ॥  २।३३।२७  ॥   

विनीतवीरपुरुषं प्रविश्य तु नृपालयम् ।  

ददर्शावस्थितं दीनं सुमन्त्रमविदूरतः  ॥  २।३३।२८  ॥   

इतीति । श्रुत्वा अवस्थितस्येति शेषः । न विचक्रे न विकारं प्राप  ॥ 
२।३३।२६२८  ॥   

  

प्रतीक्षमाणो ऽपि जनं तदार्तमनार्तरूपः प्रहसन्निवाथ ।  

जगाम रामः पितरं दिदृक्षुः पितुर्निदेशं विधिवच्चिकीर्षुः  ॥  २।३३।२९  ॥   

प्रतीक्षमाण इति । निदेशं नियोगम्  ॥  २।३३।२९  ॥   

  

तत्पूर्वमैक्ष्वाकसुतो महात्मा रामो गमिष्यन् वनमार्त्तरूपम् ।  

व्यतिष्ठत प्रेक्ष्य तदा सुमन्त्रं पितुर्महात्मा प्रतिहारणार्थम्  ॥ 
२।३३।३०  ॥   

तत्पूर्वमिति । तत्पूर्वं तत्प्रथमम् । महात्मा महाधैर्यः । प्रतिहारणार्थं
स्वागमननिवेदनार्थम्  ॥  २।३३।३०  ॥   

  

पितुर्निदेशेन तु धर्मवत्सलो वनप्रदेशे कृतबुद्धिनिश्चयः ।  

स राघवः प्रेक्ष्य सुमन्त्रमब्रवीन्निवेदय स्वागमनं नृपाय मे  ॥  २।३३।३१
 ॥   

पितुरिति । अस्यान्ते इतिकरणं द्रष्टव्यम्  ॥  २।३३।३१  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे
त्रयस्त्रिंशः सर्गः  ॥  ३३  ॥   

इति श्रीगो० श्रीरा० पीता० अयोध्याकाण्डे त्रयिस्त्रिंशः सर्गः  ॥  ३३  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/2_ayodhyAkANDam/03-nirgamaH/033_pitRdarshanagamanam.md">
<details><summary><h3>शिरोमणी ...{Loading}...</h3></summary>



दानौत्तरकालिकं रामवृत्तमाह-- दत्त्वेति । ब्राह्मणेभ्यो बहु अधिकं धनं
दत्त्वा वैदेह्या विदेहतनयया सीतया सह राघवौ रामलक्ष्मणौ पितरं द्रष्टुं
जग्मतुः  ॥  २।३३।१  ॥   

  

तत इति । प्रेष्याभ्यां रामलक्ष्मणभृत्याभ्यां गृहीते मालादामभिः
उत्तममालाभिरासक्ते युक्ते सीतया समलङ्कृते चन्दनादिभिरर्चिते तदायुधे
रामलक्ष्मणधनुषी अशोभेताम्  ॥  २।३३।२  ॥   

  

तत इति । ततः पितृगृहकर्मकरामगमनानन्तरं प्रासादहर्म्याणि प्रासादाः
राजदेवायतनानि हर्म्याणि तदितरधन्यायतनानि विमानाः सप्तभूमिकगृहाणि शिखराणि
मणिपर्वतशृङ्गाणि अधिरुह्य आरुह्य उदासीनः
निश्चितरामवियोगहेतुकौदासीन्यविशिष्टः श्रीमान् जनः व्यलोकयत् राममिति शेषः
। "प्रासादो देवभूभुजाम्" इत्यमरः "विमानो ऽस्त्री देवयाने सप्तभूमौ च
सद्मनि" इति वैजयन्ती  ॥  २।३३।३  ॥   

  

ननु रामसमीपमेव कुतो न जग्मुरित्यत आह-- नेति । यतो रथ्याः मार्गाः
बहुजनाकुला अतो गन्तुं न सुशक्यन्ते तस्माद्धेतोः दीनाः सर्वजनाः
प्रासादाद्राघवं पश्यन्ति  ॥  २।३३।४  ॥   

  

पदातिमिति । शोकोपहतचेतसः निश्चितवियोगहेतुकशोकव्याप्तचित्ताः जनाः बहुविधा
वाचः ऊचुः  ॥  २।३३।५  ॥   

  

तद्वचनमेवाह-- यमिति । यान्तं गच्छन्तं यं रामं महत् चतुरङ्गबलं
साङ्गसैन्यमनुयाति स्म तं सीतया सार्धं यान्तमेकं सीतातिरिक्तजनरहितमेव
लक्ष्मणो ऽनुयाति गच्छति । द्वितीयः स्म एवार्थे  ॥  २।३३।६  ॥   

  

ऐश्वर्यस्येति । कामानां प्रजेप्सितपदार्थानां महान् व्ययेप्यूनतारहितः
आकरः सर्वदा दातेत्यर्थः । रामः
धर्मगौरवात्स्वनिष्ठवेदविहितानुष्ठानस्याधिक्याद्धेतोः
वचनमानुमानिकपित्राज्ञापनमनृतं मिथ्या कर्तुं नेच्छति  ॥  २।३३।७  ॥   

  

येति । आकाशगैः भूतैर्वाद्यादिभिरपि  ॥  २।३३।८  ॥   

  

अङ्गेति । अङ्गरागोचितां नित्यं कस्तूर्याद्यालेपनयोग्यां सीतां
वर्षादित्रयं विवर्णतां वर्णान्तराक्रान्ततां नेष्यति प्रापयिष्यति  ॥ 
२।३३।९  ॥   

  

अद्येति । सत्त्वं महात्मनां धर्मं सत्यप्रतिज्ञत्वमित्यर्थः । आविश्य
आश्रित्य भाषते रामगमनं वक्ति अन्यथा विवासयितुं वनं प्रेषयितुं नार्हति
हिरन्यथार्थे । एतेन सत्वं पिशाचमित्यर्थं वर्णयन्तो भट्टादयः
चिन्त्यास्तदर्थे सङ्केताभावादसम्भवाच्च  ॥  २।३३।१०  ॥   

  

तत्र हेतुं वदन्त आहुः-- निर्गुणस्येति । वृत्तेनाचरितेन लोको जितः वशीभूत
इत्यर्थः  ॥  २।३३।११  ॥   

  

आनृशंस्यमिति । आनृशंस्यं सार्वकालिकसर्वप्रकारकहिंसाभावः अनुक्रोशो
दयाबाहुल्यं श्रुतं विज्ञापनाश्रवणं शीलमतिसुशीलता दमः यथापराधं दण्डः शमः
शान्तिकरणमेते षड्गुणाः पुरुषर्षभं पुरुषश्रेष्ठं राघवं शोभयन्ति  ॥ 
२।३३।१२  ॥   

  

तस्मादिति । तस्मादुक्तषड्गुणवत्वाद्धेतोः तस्य रामाभिषेकस्योपघातेन
निवर्तनेन प्रजाः परमपीडिता अतिदुःखिता ऽसन्तीति शेषः । तत्र दृष्टान्तः
औदकानि उदकनिवासिनः  ॥  २।३३।१३  ॥   

  

पीडयेति । पीडया निश्चितरामवियोगजनितदुःखेन जगत्पतेः
साक्षाद्ब्रह्मादिद्वारा च निखिलभुवननियन्तुः अस्य रामस्य सर्वं जगत्पीडितं
तत्र दृष्टान्तः पुष्पफलोपगः पुष्पफलानि प्राप्तः  ॥  २।३३।१४  ॥   

  

रामस्य मनुवंशश्रैष्ठ्यमुपपादयन्त आहुः-- मूलमिति । धर्मसारः परमधर्मज्ञः
महाद्युतिः समाधिकरहिततेजोविशिष्टः एव रामः मनुष्याणां मनुवंशजातानां मूलं
तत्प्रभूतत्वकारणमितरे  

एतद्भिन्नाः जनाः मनुवंशजातानां मूलं तत्प्रभूतत्वकारणमितरे एतद्भिन्नाः
जनाः मनुवंशोद्भवाः पुष्पादिकम् एतेन रामसुखेनैव सर्वेषां सुखमिति सूचितम्
 ॥  २।३३।१५  ॥   

  

ते इति । सपत्न्यः पत्नीसहिताः वयं येन पथा राघवो गच्छति तेन पथा गच्छन्तं
राममनुगच्छामः  ॥  २।३३।१६  ॥   

  

तदेव भङ्ग्यन्तरेणाह-- उद्यानानीति । एकदुःखसुखाः रामसमानदुःखसुखभोगिनः,
किञ्च दुःखसुखोपलक्षितसमानद्वन्द्वाः वयं राममनुगच्छामः  ॥  २।३३।१७  ॥   

  

इदानीं रामवियोगहेतुत्वात्कैकेयीमधिक्षिपन्त आहुः-- समुद्धृतेत्यादिभिः ।
समुद्धृतनिधानानि समुद्धृतानि प्रक्षिप्तानि निधानानि संस्थापनयोग्यवस्तूनि
येषु परिध्वस्तानि उद्धृतप्रस्तरादिना विनष्टानि अजिराणि अङ्गणानि येषु
उपात्तानि चोरादिभिर्गृहीतानि धनधान्यानि येभ्यः तानि अत एव सर्वशः
सर्वप्रकारेण हृतानि साराणि येभ्यः अत एव रजसा धूलीभिः अभ्यवकीर्णानि
व्याप्तानि अत एव देवतैः देवैः परित्यक्तानि अत एव उद्बिलैः बिलेभ्यो
निःसृतैः परिधावद्भिः मूषकैः आवृतानि  ॥  २।३३।१८,१९  ॥   

  

अत एव अपेताः अभावप्रतियोगिनः उदकधूमा येषु तानि अत एव हीनानि
अभावप्रतियोगीनि सम्मार्जनानि येषु तानि अत एव प्रनष्टाः बल्यादयो येषु
तानि  ॥  २।३३।२०  ॥   

  

अत एव दुष्कालेन प्रलयकालेनेव भग्नानि अत एव भिन्नानि विदीर्णानि यानि
भाजनानि तद्वन्ति अस्मत्त्यक्तानि अस्मत्कर्तृकत्यागकर्मीभूतानि वेश्मानि
गृहाणि कैकेयी प्रतिपद्यतां प्राप्नोतु । श्लोकचतुष्टयमेकान्वयि  ॥  २।३३।२१
 ॥   

  

इदानीं रामसहगमनकर्तृ़णामेव सुखं भवितेति बोधयन्त आहुः-- वनमित्यादिभिः ।
येन वनेन राघवो गच्छति गमिष्यति तद्वनमेव नगरमस्तु भविष्यतीत्यर्थः ।
अस्माभिः रामसहगमनकारिभिः परित्यक्तं पुरमयोध्यावनं वनत्वं सम्पद्यतां
प्राप्स्यतीत्यर्थः  ॥  २।३३।२२  ॥   

  

वने सिंहादिभीतिरप्यस्माकं न भविष्यतीति बोधयन्त आहुः-- बिलानीति । सर्वे
दंष्ट्रिणः सर्पादयः अस्मद्भयाद्भीताः सन्तः बिलानि मृगपक्षिणः सानूनि
शिखराणि च गजाः सिंहाश्च वनानि त्यजन्तु त्यक्ष्यन्ति  ॥  २।३३।२३  ॥   

ननु भवत्कर्तृकसर्ववन्यजन्तुपीडा भविष्यतीत्यत आहुः-- अस्मदिति ।
अस्मत्त्यक्तमस्माभिर्हीनं वनं प्रपद्यन्तु प्रपद्यन्तां दंष्ट्र्यादय इति
शेषः । तेन तेषामपि स्थितेः सावकाशत्वान्न पीडेति सूचितम् ।
तृणमांसफलादानां तृणादिभक्ष्ाणशीलानां देशं निवासस्थानं
रामविहीनमेतत्पुरमिति शेषः कैकेयी प्रपद्यतामत एव व्यालमृगद्विजं
व्यालादीन् प्रपद्यतां तैरेव सह मैत्र्यादिकं क्रियतामित्यर्थः । वयं सर्वे
तु राघवेण सह निर्वृताः परमानन्दं प्राप्ताः सन्तः वने वत्स्याम वत्स्यामः
 ॥  २।३३।२४,२५  ॥   

  

इतीति । समीरिताः उच्चारिताः विविधा
अनेकविधकेकय्ययोध्याविषयकपरिक्षेपयुक्ताः वाचः शुश्राव श्रुत्वापि अस्य
रामस्य मानसं मनः न विचक्रे विकारं न प्राप्नोत् तेन रामस्य क्षमातिशयो
गुणो व्यक्तः  ॥  २।३३।२६  ॥   

  

प्रासङ्गिकप्रजावृत्तं संवर्ण्य प्रकृतरामवृत्तमाह-- स इति । धर्मात्मा
रामः मातुः कैकेय्याः वेश्म गृहमभिचक्राम जगाम पितुस्तद्वेश्मन्येव
स्थितत्वादिति भावः  ॥  २।३३।२७  ॥   

  

विनीतेति । विनीताः नम्रीभूताः वीरपुरुषाः यं तं सुमन्त्रं ददर्श  ॥ 
२।३३।२८  ॥   

  

सुमन्त्रदर्शनानन्तरकालिकं गमनं वर्णयन्नाह-- प्रतीक्षमाण इति । आर्तं
निश्चितवियोगजनितदुःखाक्रान्तमभिजनं प्रतीक्षमाणः पश्यन्ननार्तरूपः
सार्वकालिकार्तत्वाभावः विशिष्टरूपविशिष्टः पितुर्निदेशमाज्ञां
विधिवच्चिकीर्षुः कर्तुमिच्छु रामः प्रहसन्नेव पितरं जगाम  ॥   

२।३३।२९  ॥   

तदिति । आर्तरूपं निश्चितरामवियोगजनितदुःखाक्रान्तस्वरूपं नृपं गमिष्यन्
ऐक्ष्वाकुसुतो रामः तत्पूर्वं तस्मात्पितुरपि पूर्वं पौर्वकालिकं सुमन्त्रं
प्रेक्ष्य दृष्ट्वा पितुः प्रतिहारणार्थं स्वागमनबोधनार्थं व्यतिष्ठत ।
एकमहात्मशब्दस्य महानां ब्रह्मादित्रयाणां ब्रह्मा आत्मा प्रवर्तक इत्यर्थः
। द्वितीयस्य तु मर्यादापालकत्वरूपस्वभावविशिष्ट इत्यर्थ इति न
पौनरुक्त्यम्  ॥  २।३३।३०  ॥   

  

पितुरिति । पितुर्निदेशेन आज्ञयैव वनप्रवेशे कृतौ बुद्धिनिश्चयौ
मतिजनतासङ्ग्रहाभावौ येन सः राघवः मे स्वागमनं नृपाय निवेदय इति
सुमन्त्रमब्रवीत्  ॥  २।३३।३१  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
त्रयस्त्रिंशः सर्गः  ॥  २।३३  ॥   

  

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/2_ayodhyAkANDam/03-nirgamaH/033_pitRdarshanagamanam.md">
<details><summary><h3>तिलकम् ...{Loading}...</h3></summary>



दत्त्वेति  ॥  २।३३।१  ॥   

  

आयुधे इति जात्यभिप्रायेण सीतयालङ्कृते पूजार्थचन्दनादिभिः  ॥  २।३३।२  ॥   

  

विमानशिखराणि सप्तभूमिकगृहाग्रभागाः । प्रासादस्त्रिभूमिकः हर्म्यं
राजगृहम् उदासीनो ऽरक्षितृत्वेन निरुत्सुकः व्यलोकयत् राममिति शेषः  ॥ 
२।३३।३  ॥   

  

यतो बहुजनाकुलत्वाद्रथ्या गन्तुं न सुखेन शक्यन्ते तस्मात्प्रासादमारुह्य
प्रासादात्तत्र प्रासादे संस्थाय  ॥  २।३३।४  ॥   

  

दीनत्वे हेतुमाह पदातिमिति  ॥  २।३३।५,६  ॥   

  

रसज्ञः सुखज्ञः कामानां भोग्यवस्तूनाम् वचनं पितृवचनम्  ॥  २।३३।७  ॥   

  

भूतैः प्राणिभिः वनप्रयाणानुमत्यर्थं राजसंनिधौ गमनसमये  ॥  २।३३।८,९  ॥   

  

सत्त्वं पिशाचम् राजा स्वस्वभावे वर्तमानो हि यतो न पुत्रं विवासयितुमर्हति
 ॥   

२।३३।१०  ॥   

तदेवाह निर्गुणस्यापीति । वृत्तेन चरित्रेण तस्मात्पिशाचग्रस्त एवेति भावः
 ॥  २।३३।११  ॥   

  

आनृशंस्यमहिंसा अनुक्रोशो दया श्रुतमनुष्ठानपर्यवसायि शास्त्राध्ययनम् शीलं
सत्स्वभावः दमो बाह्येन्द्रियनिग्रहः शमश्चित्तनिग्रहः  ॥  २।३३।१२  ॥   

  

तस्मात्तस्य षङ्गुणवत्त्वात् उपघातः पीडनम् पाठान्तरे ऽपि स एवार्थः  ॥   

२।३३।१३  ॥   

जगत्पालकत्वादपि तस्योपघातेन जगत्पीडितमित्याह पीडयेति । पुष्पफलोपगः
पुष्पफलसहितः मूलस्येवेत्यनेन सर्वजगदधिष्ठानत्वमस्य सूचितम्  ॥  २।३३।१४
 ॥   

  

मनुष्याणामित्युपलक्षणं प्राणिमात्रस्य वस्तुमात्रस्य च धर्म एवान्तःसारो
यस्य सः  ॥  २।३३।१५  ॥   

  

सपत्न्यः पत्नीसहितास्ते रामोपघातमसहन्तो वयं येन मार्गेण  ॥  २।३३।१६  ॥   

  

एकदुःखसुखाः समानदुःखसुखाः  ॥  २।३३।१७  ॥   

  

समुद्धृतनिधानत्वादिधर्मकाणि गृहाणि कैकेयी प्रतिपद्यतामित्यन्वयः ।
निधानानि निक्षेपाः अजिरमङ्गणं परिध्वस्तं मार्जनादिरहितं येषु धनं गवादि,
अनिक्षिप्तभूषणादि चोपात्तं गृहीतं येभ्यो ऽत एव हृतसाराणि  ॥  २।३३।१८  ॥   

  

उद्बिलैरुद्भिन्नबिलैः  ॥  २।३३।१९  ॥   

  

अपेतोदकत्वादिना मनुष्यराहित्यं सूच्यते  ॥  २।३३।२०  ॥   

  

दुष्कालो राजिकदैविकक्षोभकालः  ॥  २।३३।२१  ॥   

  

येन वनेन हेतुना  ॥  २।३३।२२  ॥   

  

दंष्ट्रिणः सर्पाः मृगपक्षिणो गिरिस्थाः  ॥  २।३३।२३  ॥   

  

अस्मत्त्यक्तम् पुरमिति शेषः सेव्यमानमस्माभिः सेव्यमानं वनमित्यर्थः ।
कर्तारो ऽत्र पूर्वोक्ता दंष्ट्र्यादयः तृणमांसफलानामादानं यस्मात्तम् ।
व्यालमृगद्विजं तद्वन्तम् अर्श आद्यच् । तादृशं देशमिमं कैकेयी
प्रपद्यतामित्यन्वयः  ॥  २।३३।२४,२५  ॥   

  

न विचक्रे न विकारं प्राप्तम्  ॥  २।३३।२६  ॥   

  

पुनस्तद्वार्ताश्रवणानन्तरमपि मातुः कैकेय्याः  ॥  २।३३।२७,२८  ॥   

  

आर्तं खिन्नमभिजनं देशं तत्स्थजनमिति यावत् । प्रतीक्षमाणः पश्यन्नपि
निदेशमाज्ञाम्  ॥  २।३३।२९  ॥   

  

तत्पूर्वं सः स्वाकारणार्थागमनकालः पूर्वो यस्यार्तरूपत्ववतस्तादृशं
तदारभ्यार्तरूपमिति यावत् । सुमन्त्रं प्रेक्ष्य प्रतिहारणार्थं
स्वागमननिवेदनार्थं व्यतिष्ठत द्वार्येवेति शेषः  ॥  २।३३।३०  ॥   

  

तदेव सुमन्त्रमाह पितुरिति  ॥  २।३३।३१  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे त्रयस्त्रिंशः  

सर्गः  ॥  २।३३  ॥   

  

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/2_ayodhyAkANDam/03-nirgamaH/033_pitRdarshanagamanam.md">
<details><summary><h3>द्राविडपाठः ...{Loading}...</h3></summary>



  
दत्त्वा तु सह वैदेह्या ब्राह्मणेभ्यो धनं बहु।  
जग्मतुः पितरं द्रष्टुं सीतया सह राघवौ ॥ 2.33.1 ॥   
ततो गृहीते दुष्प्रेक्षे त्वशोभेतां तदायुधे।  
मालादामभिराबद्धे सीतया समलङ्कृते ॥ 2.33.2 ॥   
ततः प्रासादहर्म्याणि विमानशिखराणि च।  
अधिरुह्य जनः श्रीमानुदासीनो व्यलोकयत् ॥ 2.33.3 ॥   
न हि रथ्याः स्म शक्यन्ते गन्तुं बहुजनाकुलाः।  
आरुह्य तस्मात् प्रासादान् दीनाः पश्यन्ति राघवम् ॥ 2.33.4 ॥   
पदातिं वर्जितच्छत्रं रामं दृष्ट्वा तदा जनाः।  
ऊचुर्बहुविधा वाचः शोकोपहतचेतसः ॥ 2.33.5 ॥   
यं यान्तमनुयाति स्म चतुरङ्गबलं महत्।  
तमेकं सीतया सार्द्धमनुयाति स्म लक्ष्मणः ॥ 2.33.6 ॥   
ऐश्वर्यस्य रसज्ञस्सन् कामिनां चैव कामदः।  
नेच्छत्येवानृतं कर्तुं पितरं धर्मगौरवात् ॥ 2.33.7 ॥   
या न शक्या पुरा द्रष्टुं भूतैराकाशगैरपि।  
तामद्य सीतां पश्यन्ति राजमार्गगता जनाः ॥ 2.33.8 ॥   
अङ्गरागोचितां सीतां रक्तचन्दनसेविनीम्।  
वर्षमुष्णं च शीतं च नेष्यन्त्याशु विवर्णताम् ॥ 2.33.9 ॥   
अद्य नूनं दशरथः सत्त्वमाविश्य भाषते।  
न हि राजा प्रियं पुत्रं विवासयितुमिच्छति ॥ 2.33.10 ॥   
निर्गुणस्यापि पुत्रस्य कथं स्याद्विप्रवासनम्।  
किम्पुनर्यस्य लोकोऽयं जितो वृत्तेन केवलम् ॥ 2.33.11 ॥   
आनृशंस्य मनुक्रोशः श्रुतं शीलं दमः शमः।  
राघवं शोभयन्त्येते षड्गुणाः पुरुषर्षभम् ॥ 2.33.12 ॥   
तस्मात्तस्योपघातेन प्रजाः परमपीडिताः।  
औदकानीव सत्त्वानि ग्रीष्मे सलिलसङ्क्षयात् ॥ 2.33.13 ॥   
पीडया पीडितं सर्वं जगदस्य जगत्पतेः।  
मूलस्येवोपघातेन वृक्षः पुष्पफलोपगः ॥ 2.33.14 ॥   
मूलं ह्येष मनुष्याणां धर्मसारो महाद्युतिः।  
पुष्पं फलं च पत्रं च शाखाश्चास्येतरे जनाः ॥ 2.33.15 ॥   
ते लक्ष्मण इव क्षिप्रं सपत्न्यः सहबान्धवाः।  
गच्छन्तमनुगच्छामो येन गच्छति राघवः ॥ 2.33.16 ॥   
उद्यानानि परित्यज्य क्षेत्राणि च गृहाणि च।  
एकदुःखसुखा राममनुगच्छाम धार्मिकम् ॥ 2.33.17 ॥   
समुद्धृतनिधानानि परिध्वस्ताजिराणि च।  
उपात्तधनधान्यानि हृतसाराणि सर्वशः ॥ 2.33.18 ॥   
रजसाभ्यवकीर्णानि परित्यक्तानि दैवतैः।  
मूषकैः परिधावद्भिरुद्बिलैरावृतानि च ॥ 2.33.19 ॥   
अपेतोदकधूमानि हीनसम्मार्जनानि च।  
प्रणष्टबलिकर्मेज्या मन्त्रहोमजपानि च ॥ 2.33.20 ॥   
दुष्कालेनेव भग्नानि भिन्नभाजनवन्ति च।  
अस्मात्त्यक्तानि वेश्मानि कैकेयी प्रतिपद्यताम् ॥ 2.33.21 ॥   
वनं नगरमेवास्तु येन गच्छति राघवः।  
अस्माभिश्च परित्यक्तं पुरं सम्पद्यतां वनम् ॥ 2.33.22 ॥   
बिलानि दंष्ट्रिणः सर्वे सानूनि मृगपक्षिणः।  
त्यजन्त्यस्मद्भयाद्भीता गजाः सिंहा वनान्यपि ॥ 2.33.23 ॥   
अस्मत्त्यक्तं प्रपद्यन्तां सेव्यमानं त्यजन्तु च ॥ 2.33.24 ॥   
प्रपद्यतां हि कैकेयी सपुत्रा सह बान्धवैः।  
राघवेण वने सर्वे सह वत्स्याम निर्वृताः ॥ 2.33.25 ॥   
इत्येवं विविधा वाचो नानाजनसमीरिताः।  
शुश्राव रामः श्रुत्वा च न विचक्रेऽस्य मानसम् ॥ 2.33.26 ॥   
स तु वेश्म पितुर्दूरात् कैलासशिखरप्रभम्।  
अभिचक्राम धर्मात्मा मत्तमातङ्गविक्रमः ॥ 2.33.27 ॥   
विनीतवीरपुरुषं प्रविश्य तु नृपालयम्।  
ददर्शावस्थितं दीनं सुमन्त्रमविदूरतः ॥ 2.33.28 ॥   
प्रतीक्षमाणोऽपि जनं तदार्तमनार्तरूपः प्रहसन्निवाथ।  
जगाम रामः पितरं दिदृक्षुः पितुर्निदेशं विधिवच्चिकीर्षुः ॥ 2.33.29 ॥   
तत्पूर्वमैक्ष्वाकसुतो महात्मा रामो गमिष्यन् वनमार्त्तरूपम्।  
व्यतिष्ठत प्रेक्ष्य तदा सुमन्त्रं पितुर्महात्मा प्रतिहारणार्थम् ॥ 2.33.30 ॥   
पितुर्निदेशेन तु धर्मवत्सलो वनप्रदेशे कृतबुद्धिनिश्चयः।  
स राघवः प्रेक्ष्य सुमन्त्रमब्रवीन्निवेदय स्वागमनं नृपाय मे ॥ 2.33.31 ॥   

</details>
</div>
