---
title: ०४९

---
॥मार्कण्डे उवाच॥  
अथ काले व्यतीते तु ककुत्स्थतनया सती।  
विधातुमार्तवं स्नानं योषिद्भिः परिवारिता॥ ४९.१ ॥  
  
शीतामलजलां हृद्यां कलुषध्वंसकोविदाम्।  
प्रभिन्नाञ्जनसङ्काशां कलुषध्वंसकोविदाम्॥ ४९.२ ॥  
  
कृतस्नानामनुत्तीर्णामर्धमग्नां महासतीम्।  
ददृशे स्वर्णगौराङ्गी कपोतो मुनिसत्तमः॥ ४९.३ ॥  
  
कापोतं वपुरास्थाय प्राणिनां वधशङ्कया।  
विचचार यतः पुर्वं कपोतस्तेन स स्मृतः॥ ४९.४ ॥  
  
तां दृष्ट्वा हेमगर्भाभां चन्द्रिकां शारदीमिव।  
कपोतः कामयामास कामबाणादितो भृशम्॥ ४९.५ ॥  
  
कामाग्निपरितप्तः स ककुत्स्थतनयां मुनिः।  
अभिगम्याथ कल्याणीमिदं वचनमब्रवीत्॥ ४९.६ ॥  
  
॥कपोत उवाच॥  
का त्वं कस्यासि वनिता पुत्री वा कस्य सुन्दरि।  
कस्मात् समागता वा त्वमुपांशु तटिनीजलम्॥ ४९.७ ॥  
  
रूपं ते सौम्यमाह्लादि पूर्णचन्द्रनिभं मुखम्।  
तिलपुष्पप्रतीकाशं नासिकायुगलं तव॥ ४९.८ ॥  
  
वातकम्पितनीलाब्जसदृशे लौचने तव।  
बाहू मनोहरौ वृत्तौ मृणालमृदुलायतौ।  
ऊरू गजकरप्रख्यौ मध्यं वेदिविलग्नकम्॥ ४९.९ ॥  
  
ईदृशेन तु रूपेण न त्वं मानुषभामिनी।  
देवी वा दानवी वा त्वमप्सरागुणशालिनी ॥ ४९.१० ॥  
  
अथवा भोग्यभोगाय श्रीस्त्वं नारीत्वमागता।  
अपर्णा वा शची वा त्वं तन्मे वद मनोहरे॥ ४९.११ ॥  
  
॥और्व्व उवाच॥  
इति वाक्यं मुनेः श्रुत्वा जलादुत्तीर्य भामिनी।  
प्रणम्य तं मुनिं नम्रा वचनं चेदमब्रवीत्॥ ४९.१२ ॥  
  
अहं तारावती नाम्ना ककुत्स्थस्य सुता सती।  
चन्द्रशेखरभूपस्य भार्यां जानीहि मां मुने॥ ४९.१३ ॥  
  
नाहं देवी न गन्धर्वी न यक्षी न च राक्षसी।  
मानुष्यहं नृपसुता चारित्रव्रतधारिणी॥ ४९.१४ ॥  
  
॥कपोत उवाच॥  
त्वां तृष्ट्वा मां स्वयं कामः सङ्गतः सङ्गमाय ते।  
पीडितश्चापि तेनाहं त्वया शक्त्या समक्षया॥ ४९.१५ ॥  
  
स्मरसागरकल्लोलपतितं मां निराकुलम्।  
त्वदूरुतरिणा त्राहि तूर्णं त्वं मृदुभाषिणी ॥ ४९.१६ ॥  
  
मत्तः पुत्रद्वयं चारु रूपलक्षणसंयुतम्।  
भविष्यति महाभागे बलवीर्ययुतं महत्॥ ४९.१७ ॥  
  
॥मार्कण्डेय उवाच॥  
कपोतस्य वचः श्रुत्वा भयदुःखसमाकुला।  
जगाद गद्गदं वाक्यं वाग्मिन्यथ ककुत्स्थजा॥ ४९.१८ ॥  
  
॥तारावत्युवाच॥  
वाक्यमन्यन्मया कार्यं न कार्यमतिनिन्दितम्।  
तस्मान्मा वदं मामित्थं प्रणम्य त्वां प्रसादये॥ ४९.१९ ॥  
  
तवापि नैतद् योग्यं स्यान्मुनेरिह तपोधन।  
तपःक्षयकरं गर्ह्य सतीत्वभ्रंशकं मम॥ ४९.२० ॥  
  
॥कपोत उवाच॥  
तपोव्ययो वा चान्यद्वा दूषण तन्ममास्त्विह।  
तथापि त्वामहं त्यक्तुं नेच्छामि सुरतौ शुभे॥ ४९.२१ ॥  
  
अवश्यं मम कामेभ्यस्त्राणं कर्तुमिहार्हसि।  
अन्यथा कामदग्धोऽहं त्वया त्यक्तो मनोहरे॥ ४९.२२ ॥  
  
भवतीं च करिष्यामि शापदग्धां सबान्धवाम्।  
ततस्तद्वचनं श्रुत्वा देवी तारावती तदा।  
ऋषिसापभयात् साध्वी न किञ्चिच्चोत्तरं ददौ॥ ४९.२३ ॥  
  
सम्भाषयेऽहं स्वसखीरिह तिष्ठ महामुने॥ ४९.२४ ॥  
  
एवमुक्त्वा तदा देवी दासीनां मध्यमागता।  
चित्राङ्गदां समाहूय वचनं चेदमब्रवीत्॥ ४९.२५ ॥  
  
चित्राङ्गदे मुनिरसौ मां वै कामयते भृशम्।  
किं करिष्ये सतीभावान्न भ्रष्टा स्यामहं कथम्॥ ४९.२६ ॥  
  
पतिं बन्धूश्च कपोतः सद्यः शापाग्निना दहेत्।  
नाहं मुनिं कामये चेत् संशये पतिता त्वहम्॥ ४९.२७ ॥  
  
ततश्चित्राङ्गदा प्राह मा भैस्त्वं सत्यभाषिणि।  
तत्रोपायमहं वक्ष्ये यत्कृत्वा त्वं प्रमोक्ष्यसे॥ ४९.२८ ॥  
  
न जहाति मुनिश्चेत्त्वां दासीमेकां मनोहराम्।  
सुभूषणैर्भूषयित्वा मुनये त्वं नियोजय॥ ४९.२९ ॥  
  
कामातुरो मुनिर्मोहात् कृपणो ज्ञास्यते न हि।  
दासीं त्वद्भूषणाच्छन्नां ज्योत्स्नाच्छन्यां मृगीमिव॥ ४९.३० ॥  
  
एवं कुरु महाभागे मा त्वं चिन्तां गमः शुभे।  
त्वं चेत् सतीति नियतं न ज्ञास्यति तदा मुनिः॥ ४९.३१ ॥  
  
ततस्तारावती प्राह तां रूपगुणशालिनीम्।  
चित्राङ्गदां भूपपुत्रीं शश्वद्‌विनयसूनृताम्॥ ४९.३२ ॥  
  
त्वमेव गच्छ भगिनी कपोताख्यमनिन्दते।  
मद्भूषणैर्भूषयित्वा स्वशरीरं मनस्विनि॥ ४९.३३ ॥  
  
अन्यां प्रस्थापितां विप्रः सम्बुध्य क्रोधवह्निना।  
धक्ष्यत्यवश्यं सकुलां मां तस्माद् गच्छ सुन्दरि॥ ४९.३४ ॥  
  
त्वं मत्समा सर्वगुणैः सर्वभूषणभूषिता।  
मुनिं सङ्गमयस्वाद्य रक्ष मां सकुलां शुभे॥ ४९.३५ ॥  
  
ततस्तस्या वचः श्रुत्वा विनयं च सकातरम्।  
तूष्णीं भूत्वा क्षणं तस्थौ नातिहृष्टमना इव॥ ४९.३६ ॥  
  
जगाद च महाभागां चित्राङ्गदा ककुत्स्थजाम्।  
करिष्ये वचनं तेऽद्य समये मां स्मरिष्यति॥ ४९.३७ ॥  
  
यदर्थे पितरं चेमं भूपं च चन्द्रशेखरम्।  
आश्वासयिष्यति तथा समस्तां च सखीङ्गणान्॥ ४९.३८ ॥  
  
एवमुक्त्वा भूषणानि तारावत्याः पिधाय सा।  
चित्राङ्गदा जगामाशु मुनेः कामोत्सवाय च॥ ४९.३० ॥  
  
तारावती तदा दीन वस्त्रालङ्कारवर्जिता।  
दासीमध्यगता भूत्वा तामेवानुययौ प्रियाम्॥ ४९.४० ॥  
  
तामायान्तीं ततो दृष्ट्वा कपोतः काममोहितः।  
मुनीनां परजायासु सस्मार सङ्गमं तदा॥ ४९.४१ ॥  
  
प्रम्लोचा कामिता पूर्वं वतण्डस्य सुतेन वै।  
यथा वा कामिता पद्मा भरद्वाजेन धीमता॥ ४९.४२ ॥  
  
तथाहं कामयिष्यामि साम्प्रतं वरवर्णिनीम्।  
पश्चात् तपोबलात् तद्वज्जायापापाद् विमोक्षये॥ ४९.४३ ॥  
  
इति चिन्तयतस्तस्य तदा चित्राङ्गदा शुभा।  
समेत्य तं मुनिं लज्जायुक्ता चैषाह किञ्चन ॥ ४९.४४ ॥  
  
तामासाद्य महाभागः कपोतो मुनिसत्तमः।  
शृङ्गारवेषभावाय मदनं मनसास्मरत्॥ ४९.४५ ॥  
  
स्मृतमात्रोऽथ मदनः स्वयमेत्य महामुनिम्।  
गन्धमाल्यैः सुवासोभिरध्युवासातिहर्षितः॥ ४९.४६ ॥  
  
तेनाधिवासितो विप्रः कपोतश्चारुरूपधृक्।  
जज्वाल तेजसा चापि द्वितीय इव भास्करः॥ ४९.४७ ॥  
  
मनोहरं तथा दृष्टवा कपोतं मदनोपमम्।  
तारावतीमृते सर्वाः सकामाश्चाभवन् स्त्रियः॥ ४९.४८ ॥  
  
तारावती मुनिं दृष्ट्वा सुन्दरं मदनोपमम्।  
विस्मयं परमं प्राप्ता मुनिं कामममन्यत॥ ४९.४९ ॥  
  
अथ चित्राङ्गदा विप्रः कामुकः कामसङ्गमे।  
तदा नियोजयामास सुप्रीतश्नाभवत् क्षणात्॥ ४९.५० ॥  
  
ततस्तस्यां समुत्पन्नं सद्योजातं सुतद्वयम्।  
देवगर्भोपमं दीप्तज्वलनार्कसमप्रभम्॥ ४९.५१ ॥  
  
जाते सुतद्वये तां तु मुनिः संसृज्य पाणिना।  
निनाय पूर्ववद्भावं वचनं चेदमब्रवीत् ॥ ४९.५२ ॥  
  
मत्सङ्गमे कियत्कालं प्रिये तिष्ठ शुभानने।  
ममेच्छया यास्यसि त्वं भयं ते नास्ति राजतः॥ ४९.५३ ॥  
  
एवमस्त्विति सा प्राह ऋषिं शापभयात् सति।  
ततो विसर्जयामास मुनिरन्याश्च योषितः॥ ४९.५४ ॥  
  
ततस्तारावती देवी दासीभिः परिवारिता।  
भगिनीमनुशोचन्ती जगाम भवनं निजम्॥ ४९.५५ ॥  
  
गत्वा तं सर्ववृत्तान्तं कपोतकृतमद्भुतम्।  
ब्रह्मावर्ताधिपायाशु शशंसाथ ककुत्स्थजा॥ ४९.५६ ॥  
  
स श्रुत्वा नृपर्शादूलः क्षणमात्रं विचिन्त्य च।  
चित्राङ्गदायाः साहाय्यं कपोतानुमतेऽकरोत्॥ ४९.५७ ॥  
  
कपोतोऽपि तदा तस्यां जातयोसुतयोस्तयोः।  
यथोक्तेनाथ विधिना संस्कारमकमोत्तदा॥ ४९.५८ ॥  
  
॥सगर उवाच॥  
चित्राङ्गदा कथं पुत्री ककुत्स्थस्याभवत् तदा।  
तदहं श्रोतुमिच्छामि कथयस्य द्विजोत्तम॥ ४९.५९ ॥  
  
॥और्व्व उवाच॥  
एकदा तु ककुत्स्थोऽसौ हिमवन्तं महागिरिम्।  
मृगयायै जगामाथ मृगाश्चापि निपातिताः॥ ४९.६० ॥  
  
लम्बन्तीं सुरलोकात् तु भूमिं प्रति तदोर्वशीम्।  
विश्रामायोपविष्टस्तु सानौ वेश्यां ददर्श ह॥ ४९.६१ ॥  
  
तामासाद्य महाराजः कामबाणप्रपीडितः।  
अवतीर्णा गिरौ शश्वदङ्गसङ्गमयाचत॥ ४९.६२ ॥  
  
सा ज्ञात्वा नृपशार्दूलं ककुत्स्थं शक्रसन्निभम्।  
उर्वशी रमयामास गिरिकुञ्जे यथेप्सितम्॥ ४९.६३ ॥  
  
ततो राज्ञः ककुत्स्थस्य स्वर्वेश्यायां तदा सुता।  
अभवन् नृपशार्दूलात् सद्योजाता मनोहरा॥ ४९.६४ ॥  
  
अथ कामेन सन्तुष्टं ककुत्स्थं सा तदोर्वशी।  
अथेष्टदेशं विज्ञाप्य गन्तुमैच्छदनिन्दिता॥ ४९.६५ ॥  
  
तामाह राजा तनयां परित्यज्य कथं शुभे।  
गन्तुमिच्छसि चार्वङ्गि सुतामेनां तु पालय ॥ ४९.६६ ॥  
  
सा प्राहाहं स्वर्गगणिका मयि कस्य न चाभवत्।  
तनयस्तनया वापि सद्योजाता नृपात्मजा ॥ ४९.६७ ॥  
  
स्वतेजसा शरीरस्य विकारो मे न विद्यते।  
सुताश्चापि न पाल्यन्ते वेश्याभावात् स्वभावतः॥ ४९.६८ ॥  
  
दयास्ति यदि ते पुत्र्यां नीत्वैनां वर्धय स्वयम्।  
गन्तुं मामनुजानीहि सत्यमेतद् ब्रवीमि ते॥ ४९.६९ ॥  
  
इत्युक्त्वा सा जगामाशु यथेष्टं सोर्वशी नृपः।  
पुत्रीं तां समुपादाय नगरं स्वं विवेश ह॥ ४९.७० ॥  
  
तस्याश्चित्राङ्गदा नाम स चकार नृपः स्वयम्।  
मनोन्मथिन्यै चादात् तां भार्यायै पुत्रिकां शुभाम्॥ ४९.७१ ॥  
  
इदं च वचनं देवीं तदा प्राह नृपोत्तमः।  
देवि पुत्री ममेयं त्वमेनां पालय सद्गुणाम्॥ ४९.७२ ॥  
  
मयानीतां शैलजातां मा हेलां कर्तुमर्हसि।  
इत्युक्ता राजपुत्री सा पालेन चाकरोन्मतिम्॥ ४९.७३ ॥  
  
भर्तुराज्ञां पुरस्कृत्य नान्यत् किञ्चिदुवाच ह।  
सा चैकदा बाल्यभावादष्टावक्रं महामुनिम्॥ ४९.७४ ॥  
  
व्रजन्तं जिह्ममेवाशु जहासोपजहास च।  
स चुकोप मुनिस्तस्यै शापं परमदारुणम्॥ ४९.७५ ॥  
  
ददौ दासी स्ववंशस्य भवितेति ककुत्स्थजे।  
दासी भूत्वा स्ववंशस्य ह्यनूढैव सुतद्वयम्॥ ४९.७६ ॥  
  
जनयिष्यसि पापिष्ठे ततो भद्रमवाप्स्यसि।  
एवं ककुत्स्थतनया जाता चित्राङ्गदा नृप॥ ४९.७७ ॥  
  
दासी च भूता सा ते तारावत्या निवासिता।  
अनूढाप्यलभत् पुत्रयुग्मं मुनिवराच्छुभात्॥ ४९.७८ ॥  
  
तौ च पुत्रौ महाभागौ महाकार्यं करिष्यतः।  
इति ते कथितं राजन् यथाचित्राङ्गदाऽभवत्।  
ककुत्स्थस्य सुता साध्वी प्रस्तुतं शृणु साम्प्रतम्॥ ४९.७९ ॥  
  
॥ इति श्रीकालिकापुराणे एकोनपञ्चाशोऽध्यायः॥