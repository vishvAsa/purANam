---
title: २५३

---
अग्निरुवाच  
व्यवहारं प्रवक्षअयामि नयानयविवेकदं ।  
चतुष्पाच्च चतुःस्थानश्चतुःसाधन उच्यते ॥ २५३.१ ॥  
  
चतुर्हितश्चतुर्व्यापी चतुष्कारी चकीत्तर्यते ।  
अष्टाह्गोऽष्टादशपदः शतशाखस्तथैव च ॥ २५३.२ ॥  
  
त्रियोनिर्द्व्यभियोगश्च द्विद्वारो द्विगतिस्तथा ।  
धर्मश्च व्यवहारश्च चरित्रं राजशासनं ॥ २५३.३ ॥  
  
चतुष्पाद्व्यवहाराणामुत्तरः पूर्वसाधकः ।  
तत्र सत्ये स्थितो धर्मो ब्यवहारस्तु साक्षिषु ॥ २५३.४ ॥  
  
चरित्रं सङ्‌ग्रहे पुंसां राजाज्ञायान्तु शासनं ।  
सामाभ्युपायसाध्यत्वाच्चतुःसाधन उच्यते ॥ २५३.५ ॥  
  
चतुर्णामाश्रमाणाञ्च रक्षणात्स चतुर्हितः ।  
कर्त्तारं साक्षइणश्चैव सत्यान्राजानमेव च ॥ २५३.६ ॥  
  
व्याप्नोते पादगो यस्माच्चतुर्व्यापी ततः स्मृतः ।  
धर्मस्यार्थस्य यशसो लोकपङक्तेस्तथैव च ॥ २५३.७ ॥  
  
चतुर्णाङ्करणादेष चतुष्कारी प्रकीर्त्तितः ।  
राजा स पुरुषः सभ्याः शास्त्रं गणकलेखकौ ॥ २५३.८ ॥  
  
हिरण्यमग्निरुदकमष्टाङ्गः समुदाहृतः ।  
कामात् क्रोधाच्च लोभाच्च त्रिभ्यो यस्मात् प्रवर्त्तते ॥ २५३.९ ॥  
  
त्रियोनिः कीर्त्यते तेन त्रयमेतद्विवादकृत् ।  
द्व्यभियोगस्तु विज्ञेयः शङ्कातत्त्वाभियोगतः ॥ २५३.१० ॥  
  
शङ्काषड्‌भिस्तु संसर्गात्तत्त्वषोढादिदर्शणात् ।  
पज्ञद्वयाभिसम्बन्धाद्‌द्विद्वारः समुदाहृतः ॥ २५३.११ ॥  
  
पूर्ववादस्तयोः पक्षः प्रतिपक्षस्त्वनन्तरः ।  
भूतच्छलानुसारित्वाद्‌द्विगतिः समुदाहृता ॥ २५३.१२ ॥  
  
ऋणन्देयमदेयञ्च येन यत्र यथा च यत् ।  
दानग्रहणघर्मश्च ऋणादानमिति स्मृतम् ॥ २५३.१३ ॥  
  
स्वद्रव्यं यत्र विश्रम्भान्निक्षिपत्यविशङ्कितः ।  
निक्षएपन्नामतत् प्रोक्तं व्यवहारपदम्बुधैः ॥ २५३.१४ ॥  
  
वणिक्प्रभृतयो यत्र कर्म सम्भूय कुर्वते ।  
तत्सम्भूयसमुत्थानं व्यवहारपदं विदुः ॥ २५३.१५ ॥  
  
दत्त्वा द्रव्यञ्च चसम्यग्यः पुनरादातुमिच्छति ।  
दत्त्वाप्रदानिकं नाम तद्विवादपदं स्मृतम् ॥ २५३.१६ ॥  
  
अभ्युपेत्य च शुश्रूषां यस्तां न प्रतिपद्यते ।  
अशुश्रूषाब्युपेत्यैतद्विवादपदमुच्यते ॥ २५३.१७ ॥  
  
भृत्यानां वेतनस्योक्तादानादानविधिक्रिया ।  
वेतनस्यानपाकर्म तद्विवादपदं स्मृतम् ॥ २५३.१८ ॥  
  
निक्षिप्तं वा परद्रव्यं नष्टं लब्ध्वा प्रहृत्य वा ।  
विक्रीयते परोक्षं यत् स ज्ञेयोऽस्वामिविक्रयः ॥ २५३.१९ ॥  
  
विक्रीय पण्यं मूल्येन क्रेत्रे यञ्च न दीयते ।  
विक्रीयासम्प्रदानन्तद्विवादपदमुच्यते ॥ २५३.२० ॥  
  
क्रीत्वा मूल्येन यत्पण्यं क्रेता न बहु मन्यते ।  
क्रीत्वा मूल्येन यत् पण्यं दुष्क्रीतं मन्यतेक्रयी ॥ २५३.२१ ॥  
  
पाखण्डनैगमादीनां स्थितिः समय उच्यते ।  
समयस्यानपाकर्म तद्विवादपदं स्मृतम् ॥ २५३.२२ ॥  
  
सेतुकेदारमर्य्यादाविकृष्टाकृष्टनिश्चयाः ।  
शेत्राधिकारे यत्र स्युर्विवादः क्षेत्रजस्तु सः ॥ २५३.२३ ॥  
  
वैवाहिको विधिः स्त्रीणं यत्र पुंसाञ्च कीर्त्त्यते ।  
स्त्रीपुंसंयोगसञ्ज्ञन्तु तद्विवादपदं स्मृतम् ॥ २५३.२४ ॥  
  
विभागोर्थस्य पैत्रस्य पुत्रैर्यस्तु प्रकल्प्यते ।  
दायभागमिति प्रोक्तं विवादपदमुच्यते ॥ २५३.२५ ॥  
  
सहसा क्रियते कर्म्म यत् किञ्चित् बलदर्पितैः ।  
तत् साहसमिति प्रोक्तं विवादपदमुच्यते ॥ २५३.२६ ॥  
  
देशजातिकुलादीनामाक्रोशत्यङ्गसंयुतम् ।  
यद्वचः प्रतिकूलार्थं वाक्पारुष्यं तदुच्यते ॥ २५३.२७ ॥  
  
परगात्रेष्वभिद्रोहो हस्तपादायुधादिभिः ।  
अग्न्यादिभिश्चोपघातैर्दण्डपारुष्यमुच्यते ॥ २५३.२८ ॥  
  
अक्षवर्ज्जशलाकाद्यैर्दैवतं द्यूतभुच्यते ।  
पञ्चक्रीडावयोभिश्च प्राणिद्यूतसमाह्वयः ॥ २५३.२९ ॥  
  
प्रकीर्णकः पुनर्ज्ञेयो व्यवहारो निराश्रयः ।  
क्रियाबेदान्मनुष्याणां शतशाखो निगद्यते ॥ २५३.३० ॥  
  
व्यवहारोऽष्टादशपदस्तेषां भेदोऽथ वै शतम् ।  
क्रियाभेदान्मनुष्याणां शतशाखो निगद्यते ॥ २५३.३१ ॥  
  
व्यवहारान्नृपः पश्येज् ज्ञानिविप्रैरकोपनः ।  
शत्रुमित्रसमाः सभ्या अलोभाः श्रुतिवेदिनः ॥ २५३.३२ ॥  
  
अपश्यता१ कार्य्यवशात् सभ्यैर्विप्रं नियोजयेत् ।  
रागाल्लोभाद्‌भयाद्वापि स्मृत्यपेतादिकारिणः ॥ २५३.३३ ॥  
  
सभ्याः पृथक् पृथग् दण्ड्या विवादाद्‌द्विगुणो दमः ।  
स्मृत्याचारव्यपेतेन मार्गेण धर्षितः परैः ॥ २५३.३४ ॥  
  
आवेदयति यद्राज्ञे व्यवहारपदं हि तत्।  
प्रत्यर्थिनोऽग्रतो लेख्यं यथा वेदितमर्थिना ॥ २५३.३५ ॥  
  
समामासतदर्द्धाहर्नामजात्यादिचिह्नितम् ।  
श्रुतार्थस्योत्तरं लेख्यं पूर्वावेदकसन्निधौ ॥ २५३.३६ ॥  
  
ततोऽर्थी लेखयेत्सद्यः प्रतिज्ञातार्थसाधनम् ।  
तत्सिद्धौ सिद्धिमाप्नोति विपरीतमतोऽन्यथा ॥ २५३.३७ ॥  
  
चतुष्पाद्व्यवहारोयं विवादेषूपदर्शितः ।  
अभियोगमनिस्तीर्य्यनैनं प्रत्यबियोजयेत् ॥ २५३.३८ ॥  
  
अभियुक्तञ्च नान्येन त्यक्तं विप्रकृतिं नयेत् ।  
कुर्य्यात् प्रत्यभियोगन्तु कलहे साहसेषु च ॥ २५३.३९ ॥  
  
उभयोः प्रतिभूर्ग्राह्यः समर्थः कार्य्यनिर्गये ।  
निह्नवे भावितो दद्याद्धनं राज्ञे तु तत्समम् ॥ २५३.४० ॥  
  
मिथ्याभियोगाद् द्विगुणमभियोगाद्धनं हरेत् ।  
साहसस्तेयपारुष्येष्वभिशापात्यये स्त्रियाः ॥ २५३.४१ ॥  
  
विचारयेत्यद्य एव कालोऽन्यत्रेछया स्मृतः ।  
देशदेशान्तरं याति सृक्कणी परिलेढि च ॥ २५३.४२ ॥  
  
ललाटं स्विद्यते चास्य मुखवैवर्ण्यमेव च ।  
स्वभावाद्विकृतं गच्छेन्मनोवाक्‌कायकर्मभिः ॥ २५३.४३ ॥  
  
अभियोगेऽथ वा साक्ष्ये वाग्दुष्टं परिकीर्त्तितः ।  
सन्दिग्धार्थं स्वतन्त्रो यः साधयेद्यश्च निष्पतेत् ॥ २५३.४४ ॥  
  
न चाहूतो वदेत् किञ्चिद्धनी दण्ड्यश्च स स्मृतः ।  
साक्षिषूभयतः सत्सु साक्षिणः पूर्ववादिनः ॥ २५३.४५ ॥  
  
पूर्वपक्षेऽधरीभूते भवन्त्युत्तरवादिनः ।  
सगणश्चेद्विवादः स्यात्तत्र हीनन्तु दापयेत् ॥ २५३.४६ ॥  
  
दत्तं पणं वसुञ्चैव धनिनो धनमेव च।  
छलन्निरस्य दूतेन व्यवहारान्नयेन्नृपः ॥ २५३.४७ ॥  
  
भूतमप्यर्थमप्यस्तं हीयते व्यवहारतः ।  
निह्नते निखिलानेकमेकदेशविभावितम् ॥ २५३.४८ ॥  
  
दाप्यः सर्वान्नृपेणार्थान्न ग्राह्यस्त्वनिवेदितः ।  
स्मृत्योर्विरोधे न्यायस्तु बलवान् व्यवहारतः ॥ २५३.४९ ॥  
  
अर्थशास्त्राद्धि बलवद्धर्मशास्त्रमिति स्थितिः२ ।  
प्रमाणं लिखितं भुक्तिः साक्षिणश्चेति कीर्त्तितम् ॥ २५३.५० ॥  
  
एषामन्यतमाभावे दिव्यान्यतममुच्यते ।  
सर्वेष्वेव विवादेषु बलवत्युत्तरा क्रिया ॥ २५३.५१ ॥  
  
आधौ प्रतिग्रहे क्रीते यूर्वा तु बलवत्तरा ।  
पश्यतो ब्रुवतो भूमेर्हानिर्विंशतिवार्षिकी ॥ २५३.५२ ॥  
  
परेण भुज्यमाना या धनस्य दशवार्षिकी ।  
आधिसीमोपनिःक्षेपजडवाचलधनैर्विना ॥ २५३.५३ ॥  
  
तथोपनिधिराजस्त्रीश्रोत्रियाणां धनैरपि ।  
आध्यादीनां विहर्तारं धनिने दापयेद्धनं ॥ २५३.५४ ॥  
  
दण्ड्य च तत्समं राज्ञे शक्त्यपेक्ष्यमथापि वा ।  
आगमोप्यधिको भुक्तिं विना पूर्वक्रमागतां ॥ २५३.५५ ॥  
  
आगमोपि बलन्नैव भुक्तिः स्तोकापि यत्र न ।  
आगमेन विशुद्धेन भोगो याति प्रमाणताम् ॥ २५३.५६ ॥  
  
अविशुद्धागमो भोगः प्रामाण्यं नाधिगच्छति।  
आगमस्तु कृतो येन सोबियुक्तस्तमुद्धरेत् ॥ २५३.५७ ॥  
  
न तत्सुतस्तःसुतो वा भुक्तिस्तत्र गरीयसी ।  
योभियुक्तः परेतः स्यात् तस्य ऋक्‌थात्तमुद्धरेत् ॥ २५३.५८ ॥  
  
न तत्र कारणं भुक्तिरागमेन विनाकृता ।  
बलोपाधिविनिर्वृत्तान् व्यवहारान्निवर्त्तयेत् ॥ २५३.५९ ॥  
  
स्त्रीनक्तमन्तरागारवहिःशत्रुकृतस्तथा ।  
मत्तोन्मत्तार्त्तव्यसनिबालभीतप्रयोजितः ॥ २५३.६० ॥  
  
असम्बद्धकृतश्चैव व्यवहारो न सिद्ध्यति ।  
प्रनष्टाधिशतं देयं नृपेण धनिने धनं ॥ २५३.६१ ॥  
  
विभावयेन्न चेल्लिङ्गैस्तत्समं दातुमर्हति ।  
देयञ्चौरहृतं द्रव्यं राज्ञा जनपदाय तु ॥ २५३.६२ ॥  
  
अशीतिभागो वृद्धिः स्यान्मासि मासि सबन्धके ।  
वर्णक्रमाच्छतं द्वित्रिचतुष्पञ्चकमन्यथा ॥ २५३.६३ ॥  
  
सप्ततिस्तु पशुस्त्रीणां रसस्याष्टगुणा परा ।  
वस्त्रधान्यहिरण्यानां चतुस्त्रिद्विगुणा तथा ॥ २५३.६४ ॥  
  
ग्रामान्तरात्तु दशकं सामुद्रादपि विंशतिं ।  
दद्यर्वा स्वकृतां वृद्धिं सर्वे सर्वासु जातिषु ॥ २५३.६५ ॥  
  
प्रपन्नं साधयन्नर्थं न वाच्यो नृपतिर्भवेत् ।  
साध्यमानो नृपं गच्छेद्दण्ड्यो दाप्यश्च तद्धनं ॥ २५३.६६ ॥  
  
इत्यादिमहापुराणे आग्नेये व्यवहारो नाम त्रिपञ्चाशदधिकद्विशततमोऽध्यायः ॥