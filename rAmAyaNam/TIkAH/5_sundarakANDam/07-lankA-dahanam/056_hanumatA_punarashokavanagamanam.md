+++
title = "०५६ हनुमता पुनरशोकवनगमनम्"
title_english = "056 Hanuma again visits Ashoka garden and sees Seetha"

+++
<div caption="श्रीराम-हरिसीताराममूर्ति-घनपाठिभ्यां वचनम्" class="audioEmbed" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_5/Kanda_5_SK-056-Hanuma_again_visits_Ashoka_garden_and_sees_Seetha.mp3"></div>

<div class="js_include collapsed" newlevelforh1="3" title="IITK" unfilled url="/purANam/rAmAyaNam/audIchya-pAThaH/iitk/5_sundarakANDam/07-lankA-dahanam/056_hanumatA_punarashokavanagamanam.md">
<details><summary><h3>IITK ...{Loading}...</h3></summary>

Hanuman takes leave of Sita -- sets out for the northern shore --
Description of Arishta mountain



#### श्लोकः
##### मूलम्
ततस्तु शिंशुपामूले जानकीं पर्युपस्थिताम्।  
अभिवाद्याब्रवीद्दिष्ट्या पश्यामि त्वामिहाक्षताम्॥5.56.1॥

##### शब्दार्थः
ततः then, शिंशुपामूले under the simsupa tree, पर्युपस्थिताम् stationed, जानकीम् Janakai, अभिवाद्य offered salutation, अब्रवीत् said, दिष्ट्या luckily, अक्षताम् unscathed, त्वाम् you, इह here, पश्यामि I see you.

##### आङ्ग्लानुवादः
Then Hanuman offered salutations to Janaki, stationed at the foot of the simsupa tree, and said, "Luckily I see you unscathed."



#### श्लोकः
##### मूलम्
ततस्तं प्रस्थितं सीता वीक्षमाणा पुनः पुनः।  
भर्तृस्नेहान्वितं वाक्यं हनुमन्तमभाषत॥5.56.2॥

##### शब्दार्थः
ततः then, प्रस्थितम् him who was ready to start his journey, तं हनुमन्तम् that Hanuman, पुनः पुनः again and again, वीक्षमाणा looking at him, सीता Sita, भर्तृस्नेहान्वितम् showing her love for her husband, वाक्यम् this word, अभाषत spoke.

##### आङ्ग्लानुवादः
Looking at Hanuman again and again, as he was ready to start on his return journey, thus spoke Sita expressing her love for her husbandः



#### श्लोकः
##### मूलम्
काममस्य त्वमेवैकः कार्यस्य परिसाधने।  
पर्याप्तः परवीरघ्न यशस्यस्ते बलोदयः॥5.56.3॥

##### शब्दार्थः
परवीरघ्नः destroyer of foes, अस्य कार्यस्य of this task, परिसाधने in this task (of rescuing), त्वम् you, एकः एव singlehanded, कामम् indeed, पर्याप्तः capable, ते to you, बलोदयः rise of strength, यशस्यः will bring glory.

##### आङ्ग्लानुवादः
"O destroyer of foes, you are capable of rescuing me singlehanded. Your success will  raise your strength and bring glory.



#### श्लोकः
##### मूलम्
शरैस्तु सङ्कुलां कृत्वा लङ्कां परबलार्दनः।  
मां नयेद्यदि काकुत्स्थस्तत्तस्य सदृशं भवेत्॥5.56.4॥

##### शब्दार्थः
परबलार्दनः slayer of enemy forces,काकुत्स्थः Kakutstha,लङ्काम् to Lanka, शरैः तु with arrows indeed, सङ्कुलाम् spreading, कृत्वा all over, माम् me, नयेद्यदि if he takes me, तत् that, तस्य for him, सदृशम् worthy, भवेत् will be.

##### आङ्ग्लानुवादः
"If Kakutstha Rama, the slayer of enemy forces comes to Lanka, fills it with his arrows and takes me back, it will be worthy of him.



#### श्लोकः
##### मूलम्
तद्यथा तस्य विक्रान्तमनुरूपं महात्मनः।  
भवत्याहवशूरस्य तथा त्वमुपपादय॥5.56.5॥

##### शब्दार्थः
तत् that, महात्मनः the exalted, आहवशूरस्य who is chivalrous in the battle, तस्य his, विक्रान्तम् heroic advance, अनुरूपम् worthy of his stature, यथा as such, भवति will be, तथा that manner, त्वम् you, उपपादय act.

##### आङ्ग्लानुवादः
"You should act in such a manner that the exalted Rama, who is chivalrous in the battlefield, exhibits his valour worthy of his stature".



#### श्लोकः
##### मूलम्
तदर्थोपहितं वाक्यं प्रश्रितं हेतुसंहितम्।  
निशम्य हनुमांस्तस्या वाक्यमुत्तरमब्रवीत्॥5.56.6॥

##### शब्दार्थः
हनुमान् Hanuman, प्रश्रितम् properly inclined, हेतुसंहितम् support with reason, अर्थोपहितम् meaningful, तस्याः  her, तत् that, वाक्यम् word, निशम्य after hearing, उत्तरम् reply, वाक्यम् these words, अब्रवीत् spoke.

##### आङ्ग्लानुवादः
Hearing her meaningful reply which was welldisposed and reasonable, Hanuman  
repliedः



#### श्लोकः
##### मूलम्
क्षिप्रमेष्यति काकुत्स्थः हर्यृक्षप्रवरैर्वृतः।  
यस्ते युधि विजित्यारीन् शोकं व्यपनयिष्यति॥5.56.7॥

##### शब्दार्थः
काकुत्स्थः Kakutstha, हर्यृक्षप्रवरैः with the foremost among vanaras and bears, वृतः surrounded, क्षिप्रम् very soon, एष्यति he will come, यः he who, युधि in battle, अरीन् enemies, विजित्य having won, ते your, शोकम् sorrow, व्यपनयिष्यति will remove.

##### आङ्ग्लानुवादः
"Rama will come soon with the best of vanaras and bears. He would win the battle and remove your sorrrow.



#### श्लोकः
##### मूलम्
एवमाश्वास्य वैदेहीं हनुमान् मारुतात्मजः।  
गमनाय मतिं कृत्वा वैदेहीमभ्यवादयत्॥5.56.8॥

##### शब्दार्थः
मारुतात्मजः son of the Windgod, हनुमान् Hanuman, वैदेहीम् to Vaidehi, एवम् in that way, आश्वास्य having consoled, गमनाय to depart, मतिम् his mind, कृत्वा after deciding, वैदेहीम् to Vaidehi, अभ्यवादयत् respectfully saluted.

##### आङ्ग्लानुवादः
Hanuman, son of the Windgod having consoled Vaidehi, saluted her respectfully and decided to depart.



#### श्लोकः
##### मूलम्
ततस्स कपिशार्दूलः स्वामिसन्दर्शनोत्सुकः।  
आरुरोह गिरिश्रेष्ठमरिष्टमरिमर्दनः॥5.56.9॥

##### शब्दार्थः
ततः then, अरिमर्दनः crusher of foes, सः he, कपिशार्दूलः a tiger among vanaras, स्वामिसन्दर्शनोत्सुकः anxious to see his lord, अरिष्टम् Arishta, गिरिश्रेष्ठम् excellent mountain, आरुरोह ascended.

##### आङ्ग्लानुवादः
Then Hanuman, the crusher of enemies, a tiger among vanaras anxious to see his lord ascended the mount Arishta.



#### श्लोकः
##### मूलम्
तुङ्गपद्मकजुष्टाभिर्नीलाभिर्वनराजिभिः।  
सोत्तरीयमिवाम्भोदैः शृंगान्तरविलम्बिभिः॥5.56.10॥

##### शब्दार्थः
तुङ्गपद्मकजुष्टाभिः by those choicest tall padmaka trees, नीलाभिः by dark ones, वनराजिभिः with forest ranges, शृङ्गान्तरविलम्बिभिः hanging down from the spaces between the peaks of mountain, अम्भोदैः the rainy clouds, सोत्तरीयमिव as if covered with an upper garment.

##### आङ्ग्लानुवादः
Mount Arishta was full of blue forestranges with choicest tall padmaka trees. With clouds hanging on the slopes of mountain peaks, it appeared as though the mountain was wrapped in an upper garment.



#### श्लोकः
##### मूलम्
बोध्यमानमिव प्रीत्या दिवाकरकरैश्शुभैः।  
उन्मिषन्तमिवोद्धूतैर्लोचनैरिव धातुभिः॥5.56.11॥

##### शब्दार्थः
शुभैः with auspicious ones, दिवाकरकरैः with Sun's rays, प्रीत्या affectionately, बोध्यमानमिव as if he was being awakened, उद्धूतैः with those pushed up (by wind), लोचनैरिव like with the eyes, धातुभिः with the minerals, उन्मिषन्तमिव as if he opening.

##### आङ्ग्लानुवादः
As if the mountain was awakened from sleep by the rays of the blessed Sun. With the colour of glowing minerals exuding, it was as if the mountain was looking out with his eyes open. (The minerals underneath the mud appear when wind blows removing the dust covering them. The glowing minerals are fancied to be eyes of the mountain.)



#### श्लोकः
##### मूलम्
तोयौघननिस्स्वनैर्मन्द्रैः प्राधीतमिव पर्वतम्।  
प्रगीतमिव विस्पष्टैर्नानाप्रस्रवणस्वनैः॥5.56.12॥

##### शब्दार्थः
मन्द्रैः with loud, तोयौघनिस्वनैः sounds of gurgling masses of waters, प्राधीतमिव as if reciting (loudly), विस्पष्टैः with clear sounds, नानाप्रस्रवणस्वनैः with different kinds of sounds of waterfalls, प्रगीतमिव as if singing, पर्वतम् mountain.

##### आङ्ग्लानुवादः
With the loud sounds of masses of gurgling waters, the mountain appeared as though  
it was standing and reciting (the Vedas) loudly. With murmuring sounds of different waterfalls, it appeared as though the mountain was singing. (The sage differentiates the steadily trickling watersound from the rhythmic musical sounds of waterfalls.)



#### श्लोकः
##### मूलम्
देवदारुभिरत्युच्चैरूर्ध्वबाहुमिव स्थितम्।  
प्रपातजलनिर्घोषैः प्राक्रुष्टमिव सर्वतः॥5.56.13॥

##### शब्दार्थः
अत्युच्चैः by the tall ones, देवदारुभिः with devadaru trees, ऊर्ध्वबाहुमिव as if with raised hands, स्थितम् standing, प्रपातजलनिर्घोषैः with the sounds of waterfalls, सर्वतः all over, प्राक्रुष्टमिव like the reverberations

##### आङ्ग्लानुवादः
With the tall devadaru trees on the mountain, it appeared as if the sages were standing with shoulders lifted up and performing penance. The sounds of waterfalls filled all over with reverberations.



#### श्लोकः
##### मूलम्
वेपमानमिव श्यामैः कम्पमानैश्शरद्वनैः।  
वेणुभिर्मारुतोद्धूतैः कूजन्तमिव कीचकैः॥5.56.14॥

##### शब्दार्थः
श्यामैः with dark ones, कम्पमानैः with shaking, शरद्वनैः clouds of autumn, वेपमानमिव as if trembling, वेणुभिः कीचकैः with hollow bamboos, मारुतोद्धूतैः hit by the wind, कीचकैः hollow bamboos rattling in the wind, कूजन्तमिव appearing like the warbling sound.

##### आङ्ग्लानुवादः
The mountain appeared as if trembling with the dark clouds of autumn. The shrill sounds pasing through the hollow bamboos filled with air appeared as if it was producing sweet musical notes.



#### श्लोकः
##### मूलम्
निश्श्वसन्तमिवामर्षाद्घोरैराशीविषोत्तमैः।  
नीहारकृतगम्भीरैर्ध्यायन्तमिव गह्वरैः॥5.56.15॥

##### शब्दार्थः
घोरैः with dreadful ones, आशीविषोत्तमैः with poisonous snakes, निःश्वसन्तमिव as if hissing, नीहारकृतगम्भीरैः with majestically covered heavy mist, गह्वरैः with caves, ध्यायन्तमिव as though meditating, controlling all senses.

##### आङ्ग्लानुवादः
The mountain was as though hissing like a dreadful, poisonous snake. With the caves standing majestically covered with mist, the mountain appeared as if it was meditating.



#### श्लोकः
##### मूलम्
मेघपादनिभैः पादैः प्रक्रान्तमिव सर्वतः।  
जृंम्भमाणमिवाऽकाशे शिखरैरभ्रमालिभिः॥5.56.16॥

##### शब्दार्थः
मेघपादनिभैः appearing like the feet of clouds, पादैः with its feet, सर्वतः all over, प्रक्रान्तमिव as if traversing, अभ्रमालिभिः with ranges of clouds, शिखरैः with its peaks, आकाशे in the sky, जृम्भमाणमिव as if yawning.

##### आङ्ग्लानुवादः
With the ranges of foothills appearing like the feet of clouds traversing, with its peaks like garlands of clouds traversing over the mountain, it made one feel it was yawning.



#### श्लोकः
##### मूलम्
कूटैश्च बहुधा कीर्णैश्शोभितं बहुकन्दरैः।  
सालतालाश्वकर्णैश्च वंशैश्च बहुभिर्वृतम्॥5.56.17॥

##### शब्दार्थः
बहुधा many kinds, कीर्णैः scattered with, बहुकन्दरैः with many caves, कूटैश्च with mountain peaks, शोभितम् delighting, बहुभिः with many, सालतालाश्वकर्णैश्च with Sal, palms, Aswakarna trees and, वंशैश्च with bamboos and reeds, वृतम् canopied with.

##### आङ्ग्लानुवादः
With many kinds of caves and peaks scattered all over, the mountain looked delightful. It was canopied with numerous trees like Sal, palms, Aswakarnas and bamboos.



#### श्लोकः
##### मूलम्
लतावितानैर्विततैः पुष्पवद्भिरलङ्कृतम्।  
नानामृगगणाकीर्णं धातुनिष्यन्दभूषितम्॥5.56.18॥

##### शब्दार्थः
विततैः with those spread out, पुष्पवद्भिः with those filled with flowers, लतावितानैः with creepers stretched all over, अलङ्कृतम् decorated, नानामृगगणाकीर्णम् crowded with herds of animals, धातुनिष्यन्दभूषितम् decorated with colourful minerals dropping down.

##### आङ्ग्लानुवादः
It was spread with creepers filled with beautiful flowers and herds of animals. The colourful minerals flowing down decorated the mountain.



#### श्लोकः
##### मूलम्
बहुप्रस्रवणोपेतं शिलासञ्चयसङ्कटम्।  
महर्षियक्षगन्धर्वकिन्नरोरगसेवितम्॥5.56.19॥

##### शब्दार्थः
बहुप्रस्रवणोपेतम् full of waterfalls, शिलासञ्चयसङ्कटम् with heaps of rocks making (the streams' flow difficult), महर्षियक्षगन्धर्वकिन्नरोरगसेवितम् attended with sages, yakshas, gandharvas, kinnaras and nagas.

##### आङ्ग्लानुवादः
There were many streams of water flowing and rocks making it difficult for the streams to flow. The mountain was inhabited by sages, yakshas, gandharvas, kinnaras and nagas, and uragas.



#### श्लोकः
##### मूलम्
लतापादपसङ्घातं सिंहाध्युषितकन्दरम्।  
व्याघ्रसङ्घसमाकीर्णं स्वादुमूलफलद्रुमम्॥5.56.20॥

##### शब्दार्थः
लतापादपसङ्घातम् with clusters of creepers and trees, सिंहाध्युषितकन्दरम् caves inhabited by lions, व्याघ्रसङ्घसमाकीर्णम् herds of tigers scattered all over, स्वादुमूलफलद्रुमम् full of trees bearing tasty roots and fruits.

##### आङ्ग्लानुवादः
The clusters of creepers, and trees bearing tasty fruits and roots were uprooted. There were caves inhabited by lions. Herds of tigers were scattered all over (by the impetus of Hanuman's pressure on the mountain).



#### श्लोकः
##### मूलम्
तमारुरोह हनुमान् पर्वतं पवनात्मजः।  
रामदर्शनशीघ्रेण प्रहर्षेणाभिचोदितः॥5.56.21॥

##### शब्दार्थः
पवनात्मजः son of the Windgod, हनुमान् Hanuman, रामदर्शनशीघ्रेण anxious to see Rama soon, प्रहर्षेण with joy, अभिचोदितः  prompted, तं पर्वतम् that mountain, आरुरोह ascended.

##### आङ्ग्लानुवादः
Anxious to see Rama soon, the son of the Windgod ascended the mountain happily.



#### श्लोकः
##### मूलम्
तेन पादतलाक्रान्ता रम्येषु गिरिसानुषु।  
सघोषास्समशीर्यन्त शिलाश्चूर्णीकृतास्ततः॥5.56.22॥

##### शब्दार्थः
ततः then, रम्येषु in delightful ones, गिरिसानुषु on mountain ranges, तेन by him, पादतलाक्रान्ताः crushed by his feet, शिलाः rocks, सघोषाः making loud sound, चूर्णीकृताः reduced to powder, समशीर्यन्त rolled down.

##### आङ्ग्लानुवादः
Crushed under Hanuman's feet the rocks making a loud noise on the beautiful mountain ranges rolled down, reduced to powder.



#### श्लोकः
##### मूलम्
स तमारुह्य शैलेन्द्रं व्यवर्धत महाकपिः।  
दक्षिणादुत्तरं पारं प्रार्थयन् लवणाम्भसः॥5.56.23॥

##### शब्दार्थः
सः महाकपिः that great Hanuman, लवणाम्भसः of the saltwater ocean, दक्षिणात् from the South, उत्तरं पारम् towards northern shore, प्रार्थयन् desiring, तं शैलेन्द्रम् that king of mountains, आरुह्य having ascended, व्यवर्धत started enlarging body.

##### आङ्ग्लानुवादः
On ascending the king of mountains, desiring to reach the northern shore of the saltwater ocean from the Southern shore, he enlarged his body (in preparation to leap).



#### श्लोकः
##### मूलम्
अधिरुह्य ततो वीरः पर्वतं पवनात्मजः।  
ददर्श सागरं भीमं मीनोरगनिषेवितम्॥5.56.24॥

##### शब्दार्थः
ततः then, वीरः hero, पवनात्मजः son of the Windgod, पर्वतम् mountain, अधिरुह्य having ascended, मीनोरगनिषेवितम् inhabited by fishes and sankes, भीमम् dreadful, सागरम् ocean, ददर्श saw.

##### आङ्ग्लानुवादः
Then the heroic son of the Windgod, who had ascended the mountain saw the dreadful ocean inhabited by fishes and snakes.



#### श्लोकः
##### मूलम्
स मारुत इवाऽकाशं मारुतस्यात्मसम्भवः।  
प्रपेदे हरिशार्दूलो दक्षिणादुत्तरां दिशम्॥5.56.25॥

##### शब्दार्थः
मारुतस्य Windgod's, आत्मसम्भवः son, सः हरिशार्दूलः that tiger among monkeys, दक्षिणात् from the south, उत्तरांदिशम् towards northern side, मारुतः इव like the windgod, आकाशम् sky, प्रपेदे leaped.

##### आङ्ग्लानुवादः
Hanuman, the tiger among monkeys leaped into the sky like the Windgod from the south to the north shore.



#### श्लोकः
##### मूलम्
स तदा पीडितस्तेन कपिना पर्वतोत्तमः।  
ररास सह तैर्भूतैः प्रविशन्वसुधातलम्॥5.56.26॥  
कम्पमानैश्च शिखरैः पतद्भिरपि च द्रुमैः।

##### शब्दार्थः
तदा then, तेन कपिना by that vanara, पीडितः pressed, सः पर्वतोत्तमः that great mountain, तैः those, भूतैः सह along with the creatures, वसुधातलम् to the earth, प्रविशन् while entering, कम्पमानैः with shaking, शिखरैः with peaks, पतद्भिः with dropped, द्रुमैः with trees, ररास crushed down making great sound.

##### आङ्ग्लानुवादः
Pressed under the feet of Hanuman, the great mountain made loud sound sinking into the earth along with all its creatures, with its shaken mountain peaks and uprooted trees dropping down.



#### श्लोकः
##### मूलम्
तस्योरुवेगोन्मथिताः पादपाः पुष्पशालिनः॥5.56.27॥  
निपेतुर्भूतले रुग्णाश्शक्रायुधहता इव।

##### शब्दार्थः
तस्य his, ऊरुवेगात् with the force of his thighs, मथिताः shaken, पुष्पशालिनः trees with blossoms, पादपाः trees, रुग्णाः men suffering with diseases, शक्रायुधहता इव as if struck by Indra's thunderbolt, भूतले on the ground, निपेतुः fell.

##### आङ्ग्लानुवादः
Shaken by the violent force of Hanuman's thighs, the blossoming trees fell on the  
ground like sickmen hit by Indra's thunderbolt.



#### श्लोकः
##### मूलम्
कन्दरान्तरसंस्थानां पीडितानां महौजसाम्॥5.56.28॥  
सिंहानां निनदो भीमो नभो भिन्दन् स शुश्रुवे।

##### शब्दार्थः
कन्दरान्तरसंस्थानाम् of those residing in mountain caves, पीडितानाम् of those crushed, महौजसाम् of the powerful ones, सिंहानाम् of lions, भीमः terrific, सः निनदः that noise, नभः sky, भिन्दन् as if breaking, शुश्रुवे was heard.

##### आङ्ग्लानुवादः
The dreadful roar of strong lions, lying in mountaincaves was heard cracking the sky when they were crushed in the turmoil.



#### श्लोकः
##### मूलम्
त्रस्तव्यावृत्तवसना व्याकुलीकृतभूषणाः॥5.56.29॥  
विद्याधर्यः समुत्पेतुस्सहसा धरणीधरात्।

##### शब्दार्थः
विद्याधर्यः Vidyadharis, त्रस्तव्यावृत्तवसनाः with their clothes slipped with fear, व्याकुलीकृतभूषणाः with ornaments disarrayed, सहसा at ones, धरणीधरात् from the mountain, समुत्पेतुः flew.

##### आङ्ग्लानुवादः
The Vidyadharis with their clothes slipped and ornaments disarrayed in fear, at once flew from the mountain.



#### श्लोकः
##### मूलम्
अतिप्रमाणा बलिनो दीप्तजिह्वा महाविषाः॥5.56.30॥  
निपीडितशिरोग्रीवा व्यचेष्टन्त महाहयः।

##### शब्दार्थः
अतिप्रमाणाः very big ones in size, बलिनः strong ones, दीप्तजिह्वाः with glowing tongues, महाविषाः highly poisonous, महाहयः huge snakes, निपीडितशिरोग्रीवाः pressed on their heads and necks, व्यचेष्टन्त started protruding.

##### आङ्ग्लानुवादः
Highly powerful, huge and poisonous snakes with their glowing tongues protruded, pressed on their heads and necks (by Hanuman).



#### श्लोकः
##### मूलम्
किन्नरोरगन्धर्वयक्षविद्याधरास्तदा॥5.56.31॥  
पीडितं तं नगवरं त्यक्त्वा गगनमास्थिताः।

##### शब्दार्थः
तदा then, किन्नरोरगगन्धर्वयक्षविद्याधराः kinnaras, uragas, gandharvas, yakshas and vidyadharas, पीडितम् tormented, तं नगवरम् that mountain, त्यक्त्वा having left, गगनम् to the sky, आस्थिताः occupied.

##### आङ्ग्लानुवादः
Then the kinnaras, uragas, gandhravas, yakshas and vidyadharas left the tortured mountain and occupied the sky.



#### श्लोकः
##### मूलम्
स च भूमिधरः श्रीमान्बलिना तेन पीडितः॥5.56.32॥  
सवृक्षशिखरोदग्रः प्रविवेश रसातलम्।

##### शब्दार्थः
बलिना by the powerful one, तेन by him, पीडितः crushed, सवृक्षशिखरोदग्रः along with its trees and standing tall peaks, श्रीमान् prosperous, सः भूमिधरश्च that mountain, रसातलम् underworld, प्रविवेश entered.

##### आङ्ग्लानुवादः
Crushed by the powerful Hanuman, that prosperous mountain with its trees standing and tall peaks sank into the underworld.



#### श्लोकः
##### मूलम्
दशयोजनविस्तारस्त्रिंशद्योजनमुच्छ्रितः॥5.56.33॥  
धरण्यां समतां यातः स बभूव धराधरः।

##### शब्दार्थः
दशयोजनविस्तारः ten yojanas in width, त्रिंशद्योजनम् thirty yojanas, उच्छ्रितः in height, सः धराधरः that mountain, धरण्याम् along with, समताम् equal, यातः reduced, बभूव became.

##### आङ्ग्लानुवादः
That mountain of ten yojanas in width and thirty yojanas in height got levelled with the earth.



#### श्लोकः
##### मूलम्
स लिलङ्घयिषुर्भीमं सलीलं लवणार्णवम्॥5.56.34॥  
कल्लोलास्फालवेलान्तमुत्पपात नभो हरिः।

##### शब्दार्थः
सः हरिः that vanara, भीमम् terrific, कल्लोलास्फालवेलान्तम् with huge waves dashing towards the shore, लवणार्णवम् ocean of saltwater, सलीलम् easily, लिलङ्घयिषुः desiring to cross, नभः sky, उत्पपात leaped.

##### आङ्ग्लानुवादः
Eager to leap the terrific ocean lashed by huge waves hitting the shore Hanuman rose up effortlessly and jumped into the sky.  

#### समाप्तिः
 श्रीमद्रामायणे वाल्मीकीय आदिकाव्ये सुन्दरकाण्डे षट्पञ्चाशस्सर्गः॥  
Thus ends the  fiftysixth sarga of Sundarakanda of the holy Ramayana, the first epic composed by sage Valmiki.

</details>
</div>
<div class="js_include collapsed" newlevelforh1="3" title="भूषणम्" unfilled url="/purANam/rAmAyaNam/audIchya-pAThaH/TIkA/bhUShaNa_iitk/5_sundarakANDam/07-lankA-dahanam/056_hanumatA_punarashokavanagamanam.md">
<details><summary><h3>भूषणम् ...{Loading}...</h3></summary>



ततस्तु शिंशुपामूले जानकीं पर्यवस्थिताम् ।  

अभिवाद्याब्रवीद्दिष्ट्या पश्यामि त्वामिहाक्षताम्  ॥  ५।५६।१  ॥   

ततस्तं प्रस्थितं सीता वीक्षमाणा पुनः पुनः ।  

भर्तृस्नेहान्वितं वाक्यं हनुमन्तमभाषत  ॥  ५।५६।२  ॥   

प्रस्थितं प्रस्थानोद्युक्तम्  ॥  ५।५६।२  ॥   

  

काममस्य त्वमेवैकः कार्यस्य परिसाधने ।  

पर्याप्तः परवीरघ्न यशस्यस्ते बलोदयः  ॥  ५।५६।३  ॥   

वनभङ्गाक्षवधादिना हनुमतश्शक्तिं विज्ञाय असौ रामाय निवेद्य स्वयमेव
सकलराक्षससंहारपूर्वकं मम नेता मा भूदित्याभिप्रायेणाह काममिति । अस्य
कार्यस्य सर्वराक्षसवधपूर्वकमत्प्राणरूपकार्यस्य । बलोदयः सत्त्वप्रकर्षः,
सैन्योत्थापनं वा । ते यशस्यः यशस्करः । न तु रामस्येति भावः  ॥  ५।५६।३
 ॥   

  

शरैस्तु सङ्कुलां कृत्वा लङ्कां परबलार्दनः ।  

मां नयेद्यदि काकुत्स्थस्तत्तस्य सदृशं भवेत्  ॥  ५।५६।४  ॥   

तर्हि रामस्य किं यशस्करमित्यत्राह शरैरिति । तत् स्वपराक्रमेण मन्नयनम् ।
तस्य काकुत्स्थस्य । सदृशम् । एतदेव ममाभिलषितम्, अन्यथा मे कथं
वीरपत्नीत्वमिति भावः  ॥  ५।५६।४  ॥   

  

तद्यथा तस्य विक्रान्तमनुरूपं महात्मनः ।  

भवत्याहवशूरस्य तथा त्वमुपपादय  ॥  ५।५६।५  ॥   

तदर्थोपहितं वाक्यं प्रश्रितं हेतुसंहितम् ।  

निशम्य हनुमांस्तस्या वाक्यमुत्तरमब्रवीत्  ॥  ५।५६।६  ॥   

क्षिप्रमेष्यति काकुत्स्थो हर्यृक्षप्रवरैर्वृतः ।  

यस्ते युधि विजित्यारीन् शोकं व्यपनयिष्यति  ॥  ५।५६।७  ॥   

एवमाश्वास्य वैदेहीं हनुमान् मारुतात्मजः ।  

गमनाय मतिं कृत्वा वैदेहीमभ्यवादयत्  ॥  ५।५६।८  ॥   

तच्च त्वदायत्तमेवेत्याह तद्यथेति । विक्रान्तं विक्रमणम्  ॥  ५।५६।५८  ॥   

  

ततः स कपिशार्दूलः स्वामिसन्दर्शनोत्सुकः ।  

आरुरोह गिरिश्रेष्ठमरिष्टमरिमर्दनः  ॥  ५।५६।९  ॥   

अरिष्टम् अरिष्टाख्यम्  ॥  ५।५६।९  ॥   

  

तुङ्गपद्मकजुष्टाभिर्नीलाभिर्वनराजिभिः ।  

सोत्तरीयमिवाम्भोदैः श्रृङ्गान्तरविलम्बिभिः  ॥  ५।५६।१०  ॥   

अथैनं गिरिं चतुर्दशधोत्प्रेक्षते-- तुङ्गेत्यादिना । पद्मकाः
पद्मवर्णवृक्षाः । परिधानालेख्यस्थानीयतया विशेषणमिति बोध्यम् ।
सपरिधानमिव, स्थितमिति शेषः । उत्तरार्धे सोत्तरीयत्वोत्प्रेक्षणात्  ॥ 
५।५६।१०  ॥   

  

बोध्यमानमिव प्रीत्या दिवाकरकरैः शुभैः ।  

उन्मिषन्तमिवोद्धूतैर्लोचनैरिव धातुभिः  ॥  ५।५६।११  ॥   

शुभैः तरुणैः । करैः अंशुभिः हस्तैश्च । बोध्यमानमिव स्थितम् । तत्र
ज्ञापकमाह उद्धूतैरिति । उद्धूतैः उद्गतैः लोचनैरिव स्थितैः धातुभिः
उन्मिषन्तं पश्यन्तमिव स्थितम्  ॥  ५।५६।११  ॥   

  

तोयौघनिस्वनैर्मन्द्रैः प्राधीतमिव पर्वतम् ।  

प्रगीतमिव विस्पष्टैर्नानाप्रस्रवणस्वनैः  ॥  ५।५६।१२  ॥   

तोयौघनिस्वनैः गिरिनदीघोषैः । मन्द्रैः गम्भीरैः । प्राधीतमिव प्राध्येतुं
प्रवृत्तमिव । आदिकर्मणि कर्तरि क्तः । अधीयानमिवेत्यर्थः । प्रस्रवणस्वनैः
पर्वतमूलाद्बहिः प्रवहन्ति जलानि प्रस्रवणानि तेषां स्वनैः । प्रगीतमिव
गातुं प्रवृत्तमिव, गायन्तमिवेत्यर्थः । आदिकर्मणि कर्तरि क्तः  ॥  ५।५६।१२
 ॥   

  

देवदारुभिरत्युच्चैरूर्ध्वबाहुमिव स्थितम् ।  

प्रपातजलनिर्घोषैः प्राक्रृष्टमिव सर्वतः  ॥  ५।५६।१३  ॥   

ऊर्ध्वबाहुमिवेति तपोविशेष उच्यते । प्रपातजलनिर्घोषैः प्रपाताः भृगवः ।  

"प्रपातस्त्वतटो भृगुः " इत्यमरः । तेषां जलानि तेभ्यः पतन्तो निर्झरा
इत्यर्थः । तेषां निर्घोषैः प्राक्रुष्टमिव आक्रोशन्तमिव । पूर्ववत् क्तः
 ॥  ५।५६।१३  ॥   

  

वेपमानमिव श्यामैः कम्पमानैः शरद्घनैः ।  

वेणुभिमारुतोद्धूतैः कूजन्तमिव कीचकैः  ॥  ५।५६।१४  ॥   

शरदि ये घना भवन्ति ते शरद्वनाः । शरत्कालपुष्पिणस्सप्तच्छदादयः तैः
शुभ्रीभूतैः जरया कम्पमानमिव स्थितमित्यर्थः । शरद्वनैरिति पाठे
बहुवार्षिकवृक्षैरित्यर्थः । शरवणैरिति वा ऽर्थः । तकारान्तो ऽप्यस्ति ।
शरवणे जातस्य कृपाचार्यस्य शारद्वत इति नाम दर्शनात् । कीचकैः
कीचकाख्यैर्वेणुभिः । तदाहामरः"वेणवः कीचकास्ते स्युर्ये
स्वनन्त्यनिलोद्धताः " इति  ॥  ५।५६।१४  ॥   

  

निःश्वसन्तमिवामर्षाद्घोरैराशीविषोत्तमैः ।  

नीहारकृतगम्भीरैर्ध्यायन्तमिव गह्वरैः  ॥  ५।५६।१५  ॥   

आशीविषोत्तमैः निश्वसन्तमिव सर्पश्रेष्ठनिश्वासैर्निश्वसन्तमिव । अमर्षात्
हनुमति क्रोधादित्यर्थः । नीहारकृतगम्भीरैः नीहारपूर्णैः गम्भीरैश्च ।
गह्वरैः गुहाभिः ध्याननिरुद्धेन्द्रियस्थानीयैः ध्यायन्तमिव स्थितम् ।
निरुद्धेन्द्रियद्वारा ध्यानारूढमिव स्थितमित्यर्थः  ॥  ५।५६।१५  ॥   

  

मेघपादनिभैः पादैः प्रक्रान्तमिव सर्वतः ।  

जृम्भमाणमिवाकाशे शिखरैरभ्रमालिभिः  ॥  ५।५६।१६  ॥   

मेघपादनिभैः मेघावरोहनिभैः पादैः प्रत्यन्तपर्वतैः । प्रक्रान्तमिव
गन्तुमुद्युक्तमिव । पूर्ववत् क्तः । जृम्भमाणमिव गात्रभङ्गं कुर्वाणमिव ।
अभ्रमालिभिः मेघमालावद्भिः  ॥  ५।५६।१६  ॥   

  

कूटैश्च बहुधाकीर्णैः शोभितं बहुकन्दरैः ।  

सालतालाश्वकर्णैश्च वंशैश्च बहुभिर्वृतम्  ॥  ५।५६।१७  ॥   

लतावितानैर्विततैः पुष्पवद्भिरलङ्कृतम् ।  

नानामृगगणाकीर्णं धातुनिष्यन्दभूषितम् ।  

बहुप्रस्रवणोपेतं शिलासञ्चयसङ्कटम्  ॥  ५।५६।१८  ॥   

महर्षियक्षगन्धर्वकिन्नरोरगसेवितम् ।  

लतापादपसङ्घातं सिंहाध्युषितकन्दरम्  ॥  ५।५६।१९  ॥   

व्याघ्रसङ्घसमाकीर्णं स्वादुमूलकफलद्रुमम्  ॥  ५।५६।२०  ॥   

बहुधाकीर्णैः हनुमत्पादस्पर्शेन शिथिलैरित्यर्थः । धातुनिष्यन्दः
धातुस्रावः । लतापादपानां सङ्घातो यस्मिन्निति व्यधिकरणबहुव्रीहिः  ॥ 
५।५६।१७२०  ॥   

  

तमारुरोह हनुमान् पर्वतं पवनात्मजः ।  

रामदर्शनशीघ्रेण प्रहर्षेणाभिचोदितः  ॥  ५।५६।२१  ॥   

रामदर्शनशीघ्रेण रामदर्शनत्वरावता  ॥  ५।५६।२१  ॥   

  

तेन पादतलाक्रान्ता रम्येषु गिरिसानुषु ।  

सघोषाः समशीर्यन्त शिलाश्चूर्णीकृतास्ततः  ॥  ५।५६।२२  ॥   

चूर्णीकृताः समशीर्यन्त, यथा चूर्णीकृता भवन्ति तथा समशीर्यन्तेत्यर्थः  ॥ 
५।५६।२२  ॥   

  

स तमारुह्य शैलेन्द्रं व्यवर्धत व्यवर्धत महाकपिः ।  

दक्षिणादुत्तरं पारं प्रार्थयन् लवणाम्भसः  ॥  ५।५६।२३  ॥   

अधिरूह्य ततो वीरः पर्वतं पवनात्मजः ।  

ददर्श सागरं भीमं मीनोरगनिषेवितम्  ॥  ५।५६।२४  ॥   

दक्षिणात् दक्षिणपारात् । प्रार्थयन्, गन्तुमिति शेषः  ॥  ५।५६।२३,२४  ॥   

  

स मारुत इवाकाशं मारुतस्यात्मसम्भवः ।  

प्रपेदे हरिशार्दूलो दक्षिणादुत्तरां दिशम्  ॥  ५।५६।२५  ॥   

स हरिशार्दूल इति सम्बन्धः । पितृतुल्यवेगवत्त्वं सूचयति मारुतस्येति  ॥ 
५।५६।२५  ॥   

  

स तदा पीडितस्तेन कपिना पर्वतोत्तमः ।  

ररास सह तैर्भूतैः प्रविशन् वसुधातलम् ।  

कम्पमानैश्च शिखरैः पतद्भिरपि च द्रुमैः  ॥  ५।५६।२६  ॥   

तैर्भूतैः तत्रत्यजन्तुभिः  ॥  ५।५६।२६  ॥   

  

तस्योरुवेगोन्मथिताः पादपाः पुष्पशालिनः ।  

निपेतुर्भूतले रुग्णाः शक्रायुधहता इव  ॥  ५।५६।२७  ॥   

रुग्णाः शीर्णा इति यावत् । शक्रायुधहताः वज्रहताः  ॥  ५।५६।२७  ॥   

  

कन्दरान्तरसंस्थानां पीडितानां महौजसाम् ।  

सिंहानां निनदो भीमो नभो भिन्दन् स शुश्रुवे  ॥  ५।५६।२८  ॥   

नभो भिन्दन् भिन्दन्निव । महत्तायां तात्पर्यम्  ॥  ५।५६।२८  ॥   

  

स्रस्तव्याविद्धवसना व्याकुलीकृतभूषणाः ।  

विद्याधर्यः समुत्पेतुः सहसा धरणीधरात्  ॥  ५।५६।२९  ॥   

स्रस्तानि व्याविद्धानि च वसनानि यासां ताः स्रस्तव्याविद्धवसनाः  ॥ 
५।५६।२९  ॥   

  

अतिप्रमाणा बलिनो दीप्तजिह्वा महाविषाः ।  

निपीडितशिरोग्रीवा व्यवेष्टन्त महाहयः  ॥  ५।५६।३०  ॥   

किन्नरोरगगन्धर्वयक्षविद्याधरास्तदा ।  

पीडितं तं नगवरं त्यक्त्वा गगनमास्थिताः  ॥  ५।५६।३१  ॥   

निपीडितशिरोग्रीवाः, शिथिलपतिताशिलातलैरिति शेषः  ॥  ५।५६।३०,३१  ॥   

  

स च भूमिधरः श्रीमान् बलिना तेन पीडितः ।  

सवृक्षशिखरोदग्रः प्रविवेश रसातलम्  ॥  ५।५६।३२  ॥   

दशयोजनविस्तारस्त्रिंशद्योजनमुच्छ्रितः ।  

धरण्यां समतां यातः स बभूव धराधरः  ॥  ५।५६।३३  ॥   

सवृक्षशिखरोदग्रः सवृक्षैः शिखरैः उदग्रः श्रेष्ठः  ॥  ५।५६।३२,३३  ॥   

  

स लिलङ्घयिषुर्भीमं सलीलं लवणार्णवम् ।  

कल्लोलास्फालवेलान्तमुत्पपात नभो हरिः  ॥  ५।५६।३४  ॥   

इत्यार्षे श्रीरामायणे वाल्मीकीये आदिकाव्ये श्रीमत्सुन्दरकाण्डे
षट्पञ्चाशः सर्गः  ॥  ५।५६  ॥   

कल्लोलास्फालवेलान्तं तरङ्गैरास्फाल्यपानतीरोपान्तम्  ॥  ५।५६।३४  ॥   

इति श्रीगोविन्दराजविरचिते श्रीरामायणभूषणे श्रृङ्गरतिलकाख्याने
सुन्दरकाण्डव्याख्याने षट्पञ्चाशः सर्गः  ॥  ५।५६  ॥   



</details>
</div>
<div class="js_include collapsed" newlevelforh1="3" title="शिरोमणी" unfilled url="/purANam/rAmAyaNam/audIchya-pAThaH/TIkA/shiromaNI_iitk/5_sundarakANDam/07-lankA-dahanam/056_hanumatA_punarashokavanagamanam.md">
<details><summary><h3>शिरोमणी ...{Loading}...</h3></summary>



हनुमत्कर्तृकसीतादर्शनानन्तरकालिकां सीतां प्रति हनुमदुक्तिमाह तत इति ।
दिष्ट्या भाग्यवशेन अक्षतां विनाशरहितां त्वां पश्यामि इति वाक्यं
जानकीमभिवाद्य अब्रवीत्  ॥  ५।५६।१  ॥   

  

तत इति । तत आरभ्य पुनर्मध्येन सागरमित्यन्ताः सार्धत्रयोविंशतिश्लोकाः
पूर्वमपि पठिताः इति तद्व्याख्यानेनैव व्याख्यातप्रायाः  ॥  ५।५६।२२४  ॥   

  

तत इति । ततः गमनेच्छानन्तरं स्वामिसंदर्शनोत्सुकः स हनूमान् अरिष्टं
तदभिधं गिरिश्रेष्ठमारुरोह । अर्धद्वयमेकान्वयि  ॥  ५।५६।२५  ॥   

  

गिरिमेव वर्णयन्नाह तुङ्गेत्यादिभिः । तुङ्गाः उन्नताः ये पद्मकाः
तैर्जुष्टाभिः वनराजिभिः शृङ्गान्तरविलम्बिभिः  ॥  ५।५६।२६  ॥   

  

शृङ्गमध्ये स्थितैरम्भोदैर्मेघैः सोत्तरीयम् उत्तरीयधारिणमिव
दिवाकरैर्बोध्यमानमिव  ॥  ५।५६।२७  ॥   

  

उद्धूतैरुद्गतैः पक्ष्मरहितैरित्यर्थः । लोचनैरिव धातुभिः उन्मिषन्तं
विलोकयन्तमिव मन्दैः तोयौघनिः स्वनैः प्राधीतं प्रकृष्टाध्ययनविशिष्टमिव  ॥ 
५।५६।२८  ॥   

  

नानाप्रस्रवणस्वनैः निर्झरशब्दैः विस्पष्टं प्रगीतमिव उद्धूतैः उद्गतैः
देवदारुभिः स्थितमूर्ध्वबाहुमिव  ॥  ५।५६।२९  ॥   

  

प्रयातानामुन्नतदेशेभ्यः प्रपतितानां जलानां निर्घोषैः प्राक्रुष्टमाहूतमिव
श्यामैः कम्पमानैः शरद्धनैः शरत्प्रभूतघनसदृशसप्तपर्णादितरुभिर्वेपमानमिव
 ॥  ५।५६।३०  ॥   

  

मारुतोद्धूतैः वायुकम्पितैः अत एव कीचकैः सशब्दैर्वेणुभिः कूजन्तमिव
आशीविषोत्तमैः निःश्वसन्तमिव  ॥  ५।५६।३१  ॥   

  

नीहारेण कृतो गम्भीरः गाम्भीर्यं येषां तैः निश्चलैरित्यर्थः, गह्वरैः
ध्यायन्तमिव मेघपादाः मेघप्ररोहाः तन्निभैः तत्सदृशैः पादैः
प्रत्यन्तपर्वतैः सर्वतः प्रक्रान्तमिव  ॥  ५।५६।३२  ॥   

  

अभ्रमालिभिः अभ्रसमूहविशिष्टैः शिखरैः जृम्भमाणं गात्रविनामं कुर्वन्तमिव
कूटैः शृङ्गैः कीर्णं व्याप्तम्  ॥  ५।५६।३३  ॥   

  

बहुभिः सालादिभिर्वृतं विततैर्विस्तृतैः लतावितानैरलंकृतम्  ॥  ५।५६।३४  ॥   

  

धातुनिष्यन्दैर्धातुस्थिरताभिर्भूषितं शिलासंचयेन शिलानां समूहेन संकटं
निबिडम्  ॥  ५।५६।३५  ॥   

  

महर्ष्यादिभिः सेवितं सिंहैरधिष्ठिता कन्दरा यस्य तम्  ॥  ५।५६।३६  ॥   

  

स्वादुमूलफलाः द्रुमाः यस्मिन् तं पर्वतं रामदर्शनाय शीघ्रं शीघ्रत्वं
यस्मिन् तेन प्रहर्षेण अभिचोदितः प्लवगोत्तमो हनूमान् आरुरोह ।
त्रयोदशानामेकत्रान्वयः  ॥  ५।५६।३७  ॥   

  

तेनेति । तेन हनूमता पादतलाभ्यामाक्रान्ताः अत एव चूर्णीकृताः अत एव सघोषाः
शिलाः समशीर्यन्त विरूपा अभवन्  ॥  ५।५६।३८  ॥   

  

स इति । स हनूमान् लवणाम्भसः दक्षिणात् उत्तरं पारं प्रार्थयन्
प्राप्यत्वेनेच्छन् सन् शैलेन्द्रमारुह्य व्यवर्धत  ॥  ५।५६।३९  ॥   

  

अधीति । वीरो हनूमान् पर्वतमधिरुह्य सागरं ददर्श  ॥  ५।५६।४०  ॥   

  

स इति । स हनूमान् मारुत आकाशमिव दक्षिणात् उत्तरां दिशं प्रपेदे  ॥ 
५।५६।४१  ॥   

  

स इति । कपिना पीडितः कम्पमानैर्भूतैर्मृगादिभिः शिखरैश्च
पतद्भिर्द्रुमैश्च उपलक्षितः पर्वतोत्तमः ररास वसुधातलं प्राविशच्च ।
सार्धश्लोक एकान्वयी  ॥  ५।५६।४२,४३  ॥   

  

तस्येति । तस्य हनूमतः उरुवेगेन उन्मथिताः प्रकम्पिताः अत एव भग्नाः पादपाः
शक्रायुधहता इव भूतले निपेतुः  ॥  ५।५६।४४  ॥   

  

कन्दरेति । कन्दरोदरसंस्थानां सिंहानां निनदः नभो भिन्दन्निव शुश्रुवे ।
हिशब्द इवार्थे  ॥  ५।५६।४५  ॥   

  

त्रस्तेति । त्रस्ताः अत एव व्याविद्धानि विपरीतानि वसनानि यासां ता द्वयोः
किंच त्रस्तेन त्रासेन व्याविद्धानि वसनानि यासां ताः इति कर्मधारयः ।
व्याकुलीकृतानि संचलितानीत्यर्थः, भूषणानि यासां ताः विद्याधर्यः धरणीधरात्
समुत्पेतुः  ॥  ५।५६।४६ ॥   

  

अतिप्रमाणा इति । निपीडितं शिलासंघर्षादिना प्राप्तं बहुपीडं शिरोग्रीवं
येषां ते अतिप्रमाणाः महाहयः महोरगाः व्यवेष्टन्त कुण्डलीकृतदेहा अभवन् ।
"व्यचेष्टन्त" इति पाठे पीडया लुठन्नित्यर्थ इति भट्टाः  ॥  ५।५६।४७  ॥   

  

किन्नरेति । किन्नरादयः पीडितं नगवरं त्यक्त्वा गमनमास्थिताः  ॥  ५।५६।४८
 ॥   

  

स इति । सवृक्षाः ये शिखराः तैः उदग्र उन्नतः तेन हनूमता निपीडितः स
भूमिधरः रसातलं प्रविवेश  ॥  ५।५६।४९  ॥   

  

तदेव स्पष्टयति दशेति । दशयोजनानि विस्तारो यस्य स धराधरः धरण्याः समतां
यातः प्राप्तो बभूव  ॥  ५।५६।५०  ॥   

  

स इति । कल्लोलास्फालवेलान्तं तरङ्गैः स्फालिततीरोपान्तं भीमं लवणार्णवं
सलीलं लीलापूर्वकं लिलङ्घयिषुः हरिः स हनूमान् नभः उत्पपात  ॥  ५।५६।५१  ॥   

  

इति श्रीमद्वाल्मीकीयरामायणव्याख्याने रामायणशिरोमणौ सुन्दरकाण्डे
षट्पञ्चाशः सर्गः  ॥  ५।५६  ॥   

  



</details>
</div>
<div class="js_include collapsed" newlevelforh1="3" title="तिलकम्" unfilled url="/purANam/rAmAyaNam/audIchya-pAThaH/TIkA/tilaka_iitk/5_sundarakANDam/07-lankA-dahanam/056_hanumatA_punarashokavanagamanam.md">
<details><summary><h3>तिलकम् ...{Loading}...</h3></summary>



इत आरभ्य "पुनर्मध्येन सागरम्" इत्यन्ताः सार्धचतुर्विंशतिश्लोकाः
प्राग्व्याख्यातप्राया एव  ॥  ५।५६।१२५  ॥   

  

अरिष्टं तदाख्यम् । नीलाभिर्वनराजिभिः सपरिधानमिवेति शेषः  ॥  ५।५६।२६  ॥   

  

सोत्तरीयमिव कण्ठासक्तोत्तरीयधारिणमिव । बोध्यमानमिव रविकिरणस्पर्शेन
सर्वेषां तत्रत्यवस्तूनां विकासादिति भावः  ॥  ५।५६।२७  ॥   

  

उद्धूतैर्लोचनसदृशैर्धातुभिरुन्मिषन्तमिवेत्युत्प्रेक्षा ।
प्राधीतमिवोच्चैः प्रारब्धाध्ययनमिव तत्स्वनानां महत्त्वात्  ॥  ५।५६।२८
 ॥   

  

प्रगीतमिव प्रारब्धगानमिव तत्स्वनानां मन्दत्वात्  ॥  ५।५६।२९  ॥   

  

प्रपातजलनिर्घोषैः प्रपातेभ्यो भृगुदेशेभ्यः पतज्जलशब्दैः
प्राक्रुष्टमिवारब्धाक्रोशमिव । सर्वत्रादिकर्मणि कर्तरि क्त इत्याहुः ।
शरद्वनैः सप्तपर्णादिशारदवृक्षसङ्घैः  ॥  ५।५६।३०,३१  ॥   

  

नीहारकृतगम्भीरैः । नीहारवशेन तत्तद्दर्शनात्तत्कृतगम्भीरत्वं गह्वराणाम् ।
ध्यायन्तमिव मुद्रितेन्द्रियद्वारम् ध्यानारूढमिव स्थितमित्यर्थः । मेघपादा
मेघप्ररोहास्तन्निभैः पादैः प्रत्यन्तपर्वतैः प्रक्रान्तमिवारब्धगमनमिव  ॥ 
५।५६।३२  ॥   

  

अभ्रमालाभिः शिखरैर्जृम्भमाणमिव गात्रमोटनं कुर्वाणमिव । कूटैः शृङ्गैः  ॥ 
५।५६।३३  ॥   

  

लतारूपैर्विस्तृतैर्वितानैः  ॥  ५।५६।३४  ॥   

  

धातुनिष्यन्दैर्धातुनिर्गमैर्भूषितम् । शिलासञ्चयेन शिलासमूहेन सङ्कटं
नीरन्ध्रम्  ॥  ५।५६।३५  ॥   

  

लताभिः पादपैश्च संबाधं व्याप्तम्  ॥  ५।५६।३६,३७  ॥   

  

रामदर्शने शीघ्रेणातिवेगवता उत्कटेनेति यावत् । तेन हनुमता  ॥ 
५।५६।३८,३९ ॥   

  

प्रार्थयन्गमनप्राप्यत्वेनेच्छन् । अधिरुह्य ततो ऽप्यूर्ध्वं गत्वा  ॥ 
५।५६।४०  ॥   

  

स हनुमान्मारुत आकाशमिवोत्तरां दिशं प्रपेदे मनसा प्राप  ॥  ५।५६।४१,४२  ॥   

  

कम्पविशिष्टशिखरपतद्द्रुमोपलक्षितो वसुधां प्राविशदित्यन्वयः  ॥  ५।५६।४३
 ॥   

  

शक्रायुधं वज्रम्  ॥  ५।५६।४४,४५  ॥   

  

त्रस्ताः, अत एव व्याविद्धानि व्यत्यस्तानि वसनानि यासां ताः  ॥  ५।५६।४६
 ॥   

  

व्यवेष्टन्त कुण्डलीकृतशरीरा अजायन्त । "व्यचेष्टन्त" इति पाठे पीडया
लुठन्नित्यर्थः  ॥  ५।५६।४७,४८  ॥   

  

सवृक्षशिखरैरुदग्र उन्नतो रसातलं प्रविवेश अंशेन भूसमशिखराग्रवृक्षो जात
इत्यर्थः  ॥  ५।५६।४९  ॥   

  

तदेव दर्शयति-- दशेति  ॥  ५।५६।५०  ॥   

  

कल्लोलैरास्फाल्यते स्पृश्यते तादृशो वेलान्तस्तीरप्रान्तो यस्य तं सागरं
लिलङ्घयिषुर्नभ उत्पपातेति संबन्धः  ॥  ५।५६।५१  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
सुन्दरकाण्डे षट्पञ्चाशः सर्गः  ॥  ५।५६  ॥   

  



</details>
</div>
<div class="js_include collapsed" newlevelforh1="3" title="द्राविडपाठः" unfilled url="/purANam/rAmAyaNam/drAviDapAThaH/5_sundarakANDam/07-lankA-dahanam/056_hanumatA_punarashokavanagamanam.md">
<details><summary><h3>द्राविडपाठः ...{Loading}...</h3></summary>



  
ततस्तु शिंशुपामूले जानकीं पर्यवस्थिताम्।  
अभिवाद्याब्रवीद्दिष्ट्या पश्यामि त्वामिहाक्षताम् ॥ 5.56.1 ॥   
ततस्तं प्रस्थितं सीता वीक्षमाणा पुनः पुनः।  
भर्तृस्नेहान्वितं वाक्यं हनुमन्तमभाषत ॥ 5.56.2 ॥   
काममस्य त्वमेवैकः कार्यस्य परिसाधने।  
पर्याप्तः परवीरघ्न यशस्यस्ते बलोदयः ॥ 5.56.3 ॥   
शरैस्तु सङ्कुलां कृत्वा लङ्कां परबलार्दनः।  
मां नयेद्यदि काकुत्स्थस्तत्तस्य सदृशं भवेत् ॥ 5.56.4 ॥   
तद्यथा तस्य विक्रान्तमनुरूपं महात्मनः।  
भवत्याहवशूरस्य तथा त्वमुपपादय ॥ 5.56.5 ॥   
तदर्थोपहितं वाक्यं प्रश्रितं हेतुसंहितम्।  
निशम्य हनुमांस्तस्या वाक्यमुत्तरमब्रवीत् ॥ 5.56.6 ॥   
क्षिप्रमेष्यति काकुत्स्थो हर्यृक्षप्रवरैर्वृतः।  
यस्ते युधि विजित्यारीन् शोकं व्यपनयिष्यति ॥ 5.56.7 ॥   
एवमाश्वास्य वैदेहीं हनुमान् मारुतात्मजः।  
गमनाय मतिं कृत्वा वैदेहीमभ्यवादयत् ॥ 5.56.8 ॥   
ततः स कपिशार्दूलः स्वामिसन्दर्शनोत्सुकः।  
आरुरोह गिरिश्रेष्ठमरिष्टमरिमर्दनः ॥ 5.56.9 ॥   
तुङ्गपद्मकजुष्टाभिर्नीलाभिर्वनराजिभिः।  
सोत्तरीयमिवाम्भोदैः श्रृङ्गान्तरविलम्बिभिः ॥ 5.56.10 ॥   
बोध्यमानमिव प्रीत्या दिवाकरकरैः शुभैः।  
उन्मिषन्तमिवोद्धूतैर्लोचनैरिव धातुभिः ॥ 5.56.11 ॥   
तोयौघनिस्वनैर्मन्द्रैः प्राधीतमिव पर्वतम्।  
प्रगीतमिव विस्पष्टैर्नानाप्रस्रवणस्वनैः ॥ 5.56.12 ॥   
देवदारुभिरत्युच्चैरूर्ध्वबाहुमिव स्थितम्।  
प्रपातजलनिर्घोषैः प्राक्रृष्टमिव सर्वतः ॥ 5.56.13 ॥   
वेपमानमिव श्यामैः कम्पमानैः शरद्घनैः।  
वेणुभिमारुतोद्धूतैः कूजन्तमिव कीचकैः ॥ 5.56.14 ॥   
निःश्वसन्तमिवामर्षाद्घोरैराशीविषोत्तमैः।  
नीहारकृतगम्भीरैर्ध्यायन्तमिव गह्वरैः ॥ 5.56.15 ॥   
मेघपादनिभैः पादैः प्रक्रान्तमिव सर्वतः।  
जृम्भमाणमिवाकाशे शिखरैरभ्रमालिभिः ॥ 5.56.16 ॥   
कूटैश्च बहुधाकीर्णैः शोभितं बहुकन्दरैः।  
सालतालाश्वकर्णैश्च वंशैश्च बहुभिर्वृतम् ॥ 5.56.17 ॥   
नानामृगगणाकीर्णं धातुनिष्यन्दभूषितम्।  
बहुप्रस्रवणोपेतं शिलासञ्चयसङ्कटम् ॥ 5.56.18 ॥   
महर्षियक्षगन्धर्वकिन्नरोरगसेवितम्।  
लतापादपसङ्घातं सिंहाध्युषितकन्दरम् ॥ 5.56.19 ॥   
व्याघ्रसङ्घसमाकीर्णं स्वादुमूलकफलद्रुमम् ॥ 5.56.20 ॥   
तमारुरोह हनुमान् पर्वतं पवनात्मजः।  
रामदर्शनशीघ्रेण प्रहर्षेणाभिचोदितः ॥ 5.56.21 ॥   
तेन पादतलाक्रान्ता रम्येषु गिरिसानुषु।  
सघोषाः समशीर्यन्त शिलाश्चूर्णीकृतास्ततः ॥ 5.56.22 ॥   
स तमारुह्य शैलेन्द्रं व्यवर्धत व्यवर्धत महाकपिः।  
दक्षिणादुत्तरं पारं प्रार्थयन् लवणाम्भसः ॥ 5.56.23 ॥   
अधिरूह्य ततो वीरः पर्वतं पवनात्मजः।  
ददर्श सागरं भीमं मीनोरगनिषेवितम् ॥ 5.56.24 ॥   
स मारुत इवाकाशं मारुतस्यात्मसम्भवः।  
प्रपेदे हरिशार्दूलो दक्षिणादुत्तरां दिशम् ॥ 5.56.25 ॥   
ररास सह तैर्भूतैः प्रविशन् वसुधातलम्।  
कम्पमानैश्च शिखरैः पतद्भिरपि च द्रुमैः ॥ 5.56.26 ॥   
तस्योरुवेगोन्मथिताः पादपाः पुष्पशालिनः।  
निपेतुर्भूतले रुग्णाः शक्रायुधहता इव ॥ 5.56.27 ॥   
कन्दरान्तरसंस्थानां पीडितानां महौजसाम्।  
सिंहानां निनदो भीमो नभो भिन्दन् स शुश्रुवे ॥ 5.56.28 ॥   
स्रस्तव्याविद्धवसना व्याकुलीकृतभूषणाः।  
विद्याधर्यः समुत्पेतुः सहसा धरणीधरात् ॥ 5.56.29 ॥   
अतिप्रमाणा बलिनो दीप्तजिह्वा महाविषाः।  
निपीडितशिरोग्रीवा व्यवेष्टन्त महाहयः ॥ 5.56.30 ॥   
किन्नरोरगगन्धर्वयक्षविद्याधरास्तदा।  
पीडितं तं नगवरं त्यक्त्वा गगनमास्थिताः ॥ 5.56.31 ॥   
स च भूमिधरः श्रीमान् बलिना तेन पीडितः।  
सवृक्षशिखरोदग्रः प्रविवेश रसातलम् ॥ 5.56.32 ॥   
दशयोजनविस्तारस्त्रिंशद्योजनमुच्छ्रितः।  
धरण्यां समतां यातः स बभूव धराधरः ॥ 5.56.33 ॥   
स लिलङ्घयिषुर्भीमं सलीलं लवणार्णवम्।  
कल्लोलास्फालवेलान्तमुत्पपात नभो हरिः ॥ 5.56.34 ॥   

</details>
</div>
