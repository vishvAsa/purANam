---
title: २२३ द्रोणानुमोदनम्
unicode_script: devanagari

---


अध्यायः 223
	
पाण्डवाः संविभाज्या इति द्रोणवचनम् ॥ 1 ॥ तद्विरोधितया कर्णेन अम्बुवीचवृत्तान्तकथनम् ॥ 2 ॥ मदुक्तं न क्रियते चेत्कुरवो विनङ्क्ष्यन्तीति द्रोणेनोक्तिः ॥ 3 ॥
द्रोण उवाच ।	001  
मन्त्राय समुपानीतैर्धृतराष्ट्र हितैर्नृप ।	001a  
धर्म्यमर्थ्यं यशस्यं च वाच्यमित्यनुशुश्रुम ॥	001c  
ममाप्येषा मतिस्तात या भीष्मस्य महात्मनः ।	002a  
संविभज्यास्तु कौन्तेया धर्म एष सनातनः ॥	002c  
प्रेष्यतां द्रुपदायाशु नऱः कश्चित्प्रियंवदः ।	003a  
बहुलं रत्नमादाय तेषामर्थाय भारत ॥	003c  
मिथः कृत्यं च तस्मै स आदाय वसु गच्छतु ।	004a  
वृद्धिं च परमां ब्रूयात्तत्संयोगोद्भवां तथा ॥	004c  
सम्प्रीयमाणं त्वां ब्रूयाद्राजन्दुर्योधनं तथा ।	005a  
असकृद्द्रुपदे चैव धृष्टद्युम्ने च भारत ॥	005c  
उचितत्वं प्रियत्वं च योगस्यापि च वर्णयेत् ।	006a  
पुनःपुनश्च कौन्येयान्माद्रीपुत्रौ च सान्त्वयन् ॥	006c  
हिरण्मयानि शुभ्राणि बहून्याभरणानि च ।	007a  
वचनात्तव राजेन्द्र द्रौपद्याः सम्प्रयच्छतु ॥	007c  
तथा द्रुपदपुत्राणां सर्वेषां भरतर्षभ ।	008a  
पाण्डवानां च सर्वेषां कुन्त्या युक्तानि यानि च ॥	008c  
\'दत्त्वा तानि महार्हाणि पाण्डवान्सम्प्रहर्षय ।	009a  
\'एवं सान्त्वसमायुक्तं द्रुपदं पाण्डवैः सह ।	009c  
उक्त्वा सोऽनन्तरं ब्रूयात्तेषामागमनं प्रति ॥	009e  
अनुज्ञातेषु वीरेषु बलं गच्छतु शोभनम् ।	010a  
दुःशासनो विकर्णश्चाप्यानेतुं पाण्डवानिह ॥	010c  
ततस्ते पाण्डवाः श्रेष्ठाः पूज्यमानाः सदा त्वया ।	011a  
प्रकृतीनामनुमते पदे स्थास्यन्ति पैतृके ॥	011c  
एतत्तव महाराज तेषु पुत्रेषु चैव हि ।	012a  
वृत्तमौपयिकं मन्ये भीष्मेण सह भारत ॥	012c  
कर्ण उवाच ।	013  
योजितावर्थमानाभ्यां सर्वकार्येष्वनन्तरौ ।	013a  
न मन्त्रयेतां त्वच्छ्रेयः किमद्भुततरं ततः ॥	013c  
दुष्टेन मनसा यो वै प्रच्छन्नेनान्तरात्मना ।	014a  
ब्रूयान्निःश्रेयसं नाम कथं कुर्यात्सतां मतम् ॥	014c  
न मित्राण्यर्थकृच्छ्रेषु श्रेयसे चेतराय वा ।	015a  
विधिपूर्वं हि सर्वस्य दुःखं वा यदि वा सुखम् ॥	015c  
कृतप्रज्ञोऽकृतप्रज्ञो बालो वृद्धश्च मानवः ।	016a  
ससहायोऽसहायश्च सर्वं सर्वत्र विन्दति ॥	016c  
श्रूयते हि पुरा कश्चिदम्बुवीच इतीश्वरः ।	017a  
आसीद्राजगृहे राजा मागधानां महीक्षिताम् ॥	017c  
स हीनः करणैः सर्वैरुच्छ्वासपरमो नृपः ।	018a  
अमात्यसंस्थः सर्वेषु कार्येष्वेवाभवत्तदा ॥	018c  
तस्यामात्यो महाकर्णिर्बभूवैकेश्वरस्तदा ।	019a  
स लब्धबलमात्मानं मन्यमानोऽवमन्यते ॥	019c  
स राज्ञ उपभोग्यानि स्त्रियो रत्नधनानि च ।	020a  
आददे सर्वशो मूढ ऐश्वर्यं च स्वयं तदा ॥	020c  
तदादाय च लुब्धस्य लोभाल्लोभोऽभ्यवर्धत ।	021a  
तथाहि सर्वमादाय राज्यमस्य जिहीर्षति ॥	021c  
हीनस्य करणैः सर्वैरुच्छ्वासपरमस्य च ।	022a  
यतमानोऽपि तद्राज्यं न शशाकेति नः श्रुतं ॥	022c  
किमन्यद्विहिता नूनं तस्य सा पुरुषेन्द्रता ।	023a  
यदि ते विहितं राज्यं भविष्यति विशाम्पते ॥	023c  
मिषतः सर्वलोकस्य स्थास्यते त्वयि तद्धुवम् ।	024a  
अतोऽन्यथा चेद्विहितं यतमानो न लप्स्यसे ॥	024c  
एवं विद्वन्नुपादत्स्व मन्त्रिणां साध्वसाधुताम् ।	025a  
दुष्टानां चैव बोद्धव्यमदुष्टानां च भाषितम् ॥	025c  
द्रोण उवाच ।	026  
विद्म ते भावदोषेण यदर्थमिदमुच्यते ।	026a  
दुष्ट पाण्डवहेतोस्त्वं दोषमाख्यापयस्युत ॥	026c  
हितं तु परमं कर्ण ब्रवीमि कुलवर्धनम् ।	027a  
अथ त्वं मन्यसे दुष्टं ब्रूहि यत्परमं हितम् ॥	027c  
अतोऽन्यथा चेत्क्रियते यद्ब्रवीमि परं हितम् ।	028a  
कुरवो वै विनङ्क्ष्यन्ति नचिरेणैव मे मतिः ॥ ॥	028c  
	
इति श्रीमन्महाभारते आदिपर्वणि विदुरागमनराज्यलाभपर्वणि त्रयोविंशत्यधिकद्विशततमोऽध्यायः ॥ 223 ॥

1-223-4 मिथः कृत्यं साम्बन्धिकं वरपक्षीयैर्वध्वलङ्कारादिकन्यापक्षीयैर्वरालङ्कारादि ॥ 1-223-15 विधिपूर्वं अदृष्टकारणकम् ॥ 1-223-17 अम्बुवीर इति श्रुतः इति घ. पाठः । विनिन्द इति वितश्रुः इति ङ पाठः । ईश्वरः समर्थः । राजगृहे तन्नामके नगरे ॥ त्रयोविंशत्यधिकद्विशततमोऽध्यायः ॥ 223 ॥	001a	  