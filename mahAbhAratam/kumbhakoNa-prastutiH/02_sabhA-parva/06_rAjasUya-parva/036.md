---
title: ०३६ यज्ञदीक्षा

---
अध्यायः 036

द्वारकातः आगतस्य श्रीकृष्णस्याज्ञया यज्ञसामग्रीसम्पादनोपक्रमः ॥ 1 ॥ द्वैपायनेन ऋत्विगानयनम् ॥ 2 ॥ ब्राह्मणक्षत्रियादीनामामन्त्रणाय दूतप्रेषणम् ॥ 3 ॥ धृतराष्ट्राद्यामन्त्रणाय नकुलगमनम् ॥ 4 ॥ । दीक्षा ॥ 5 ॥

वैशम्पायन उवाच 	001  
रक्षणाद्धर्मराजस्य सत्यस्य परिपालनात् ।	001a  
शत्रूणां क्षपणाच्चैव स्वकर्मनिरताः प्रजाः ॥	001c  
बलीनां सम्यगादानाद्धर्मतश्चानुशासनात् ।	002a  
निकामवर्षी पर्जन्यः स्फीतो जनपदोऽभवत् ॥	002c  
सर्वारम्भाः सुप्रवृत्ता गोरक्षा कर्षणं वणिक् ।	003a  
विशेषात्सर्वमेवैतत्सञ्जज्ञे राजकर्मणः ॥	003c  
दस्युभ्यो वञ्चकेभ्यो वा राजन्प्रति परस्परम् ।	004a  
राजवल्लभतश्चैव नाश्रूयन्त मृषागिरः ॥	004c  
अवर्षं चातिवर्षं च व्याधिपावकमूर्छनम् ।	005a  
सर्वमेतत्तदा नासीद्धर्मनित्ये युधिष्ठिरे ॥	005c  
प्रियं कर्तुमुपस्थातुं बलिकर्म स्वभावजम् ।	006a  
अभिहर्तुं नृपा जग्मुर्नान्यैः कार्यैः कथञ्चन ॥	006c  
धर्मैर्धनागमैस्तस्य ववृधे निचयो महान् ।	007a  
कर्तुं यस्य न शक्येत क्षयो वर्षशतैरपि ॥	007c  
स्वकोष्ठस्य परीमाणं कोशस्य च महीपतिः ।	008a  
विज्ञाय राजा कौन्तेयो यज्ञायैव मनो दधे ॥	008c  
सुहृदश्चैव ये सर्वे पृथक्च सहचाब्रुवन् ।	009a  
यज्ञकालस्तव विभो क्रियतामत्र साम्प्रतम् ॥	009c  
अथैवं ब्रुवतामेव तेषामभ्याययौ हरिः ।	010a  
ऋषिः पुराणो वेदात्मा दृश्यश्चैव विजानताम् ॥	010c  
जगतस्तस्थुषां श्रेष्ठः प्रभवश्चाप्ययश्च ह ।	011a  
भूतभव्यभवन्नाथः केशवः केशिसूदनः ॥	011c  
प्राकारः सर्ववृष्णीनामापत्स्वभयदोऽरिहा ।	012a  
बलाधिकारे निक्षिप्य सम्यगानकदुन्दुभिम् ॥	012c  
उच्चावचमुपादाय धर्मराजाय माधवः ।	013a  
धनौघं पुरुषव्याघ्रो बलेन महता वृतः ॥	013c  
तं धनौघमपर्यन्तं रत्नसागरमक्षयम् ।	014a  
नादयन्रथघोषेण प्रविशेश पुरोत्तमम् ॥	014c  
पूर्णमापूरयंस्तेषां द्विषच्छोकावहोऽभवत् ।	015a  
असूर्यमिव सूर्येण निवातमिव वायुना ।	015c  
कृष्णेन समुपेतेन जहृषे भारतं पुरम् ॥	015e  
तं मुदाऽभिसमागम्य सत्कृत्य च यथाविधि ।	016a  
स पृष्ट्वा कुशलं चैव सुखासीनं युधिष्ठिरः ॥	016c  
धौम्यद्वैपायनमुखैर्ऋत्विग्भिः पुरुषर्षभः ।	017a  
भीमार्जुनयमैश्चैव सहितः कृष्णमब्रवीत् ॥	017c  
युधिष्ठिर उवाच 	018  
त्वत्कृते पृथिवी सर्वा मद्वशे कृष्ण वर्तते ।	018a  
धनं च बहु वार्ष्णेय त्वत्प्रसादादुपार्जितम् ॥	018c  
सोऽहमिच्छामि तत्सर्वं विधिवद्देवकीसुत ।	019a  
उपयोक्तुं द्विजाग्र्येभ्यो हव्यवाहे च माधव ॥	019c  
तदहं यष्टुमिच्छामि दाशार्ह सहितस्त्वया ।	020a  
अनुजैश्च महाबाहो तन्माऽनुज्ञातुमर्हसि ॥	020c  
तद्दीक्षापय गोविन्द त्वमात्मानं महाभुज ।	021a  
त्वयीष्टवति दाशार्ह विपाप्मा भविता ह्यहम् ॥	021c  
मां वाप्यभ्यनुजानीहि सहैभिरनुजैर्विभो ।	022a  
अनुज्ञातस्त्वया कृष्ण प्राप्नुयां क्रतुमुत्तमम् ॥	022c  
वैशम्पायन उवाच 	023  
तं कृष्णः प्रत्युवाचेदं बहूक्त्वा गुणविस्तरम् ।	023a  
त्वमेव राजशार्दूल सम्राडर्हो महाक्रतुम् ।	023c  
सम्प्राप्नुहि त्वया प्राप्ते कृतकृत्यास्ततो वयम् ॥	023e  
यदस्वाभीप्सितं यज्ञं मयि श्रेयस्यवस्थिते ।	024a  
नियुङ्क्ष्व त्वं च मां कृत्ये सर्वं कर्तास्मि ते वचः ॥	024c  
युधिष्ठिर उवाच 	025  
सफलः कृष्ण सङ्कल्पः सिद्धिश्च नियता मम ।	025a  
यस्य मे त्वं हृषीकेश यथेप्सितमुपस्थितः ॥	025c  
वैशम्पायन उवाच 	026  
अनुज्ञातस्तु कृष्णेन पाण्डवो भ्रातृभिः सह ।	026a  
ईजितुं राजसूयेन साधनान्युपचक्रमे ॥	026c  
ततस्त्वाज्ञापयामास पाण्डवोऽरिनिबर्हणः ।	027a  
सहदेवं युधां श्रेष्ठं मन्त्रिणश्चैव सर्वशः ॥	027c  
अस्मिन्क्रतौ यथोक्तानि यज्ञाङ्गानि द्विजातिभिः ।	028a  
तथोपकरणं सर्वं मङ्गलानि च सर्वशः ॥	028c  
अधियज्ञांश्च सम्भारान्दौम्योक्तान्क्षिप्रमेव हि ।	029a  
समानयन्तु पुरुषा यथायोगं यथाक्रमम् ॥	029c  
इन्द्रसेनो विशोकश्च पूरुश्चार्जुनसारथिः ।	030a  
अन्नाद्याहरणे युक्ताः सन्तु मत्प्रियकाम्यया ॥	030c  
सर्वकामाश्च कार्यन्तां रसगन्धसमन्विताः ।	031a  
मनोरथप्रीतिकरा द्विजानां कुरुसत्तम ॥	031c  
वैशम्पायन उवाच 	032  
तद्वाक्यसमकालं च कृतं सर्वं न्यवेदयत् ।	032a  
सहदेवो युधां श्रेष्ठो धर्मराजो युधिष्ठिरे ॥	032c  
ततो द्वैपायनो राजन्नृत्विजः समुपानयत् ।	033a  
वेदानिव महाभागान्साक्षान्मूर्तिमतो द्विजान् ॥	033c  
स्वयं ब्रह्मत्वमकरोत्तस्य सत्यवतीसुतः ।	034a  
धनञ्जयानामृषभः सुसामा सामगोऽभवत् ॥	034c  
याज्ञवल्क्यो बभूवाथ ब्रह्मिष्ठोऽध्वर्युसत्तमः ।	035a  
पैलो होता वसोः पुत्रो धौम्येन सहितोऽभवत् ॥	035c  
एतेषां पुत्रवर्गाश्च शिष्याश्च भरतर्षभ ।	036a  
बभूवुर्होत्रगाः सर्वे वेदवेदाङ्गपारगाः ॥	036c  
ते वाचयित्वा पुण्याहमूहयित्वा च तं विधिम् ।	037a  
शास्त्रोक्तं पूजयामासुस्तद्देवयजनं महत् ॥	037c  
तत्र चक्रुरनुज्ञाताः शरणान्युत शिल्पिनः ।	038a  
गन्धवन्ति विशालानि वेश्मानीव दिवौकसाम् ॥	038c  
तत आज्ञापयामास स राजा राजसत्तमः ।	039a  
सहदेवं तदा सद्यो मन्त्रिणं पुरुषर्षभः ॥	039c  
आमन्त्रणार्थं दूतांस्त्वं प्रेषयस्वाशुगान्द्रुतम् ।	040a  
उपश्रुत्य वचो राज्ञः स दूतान्प्राहिणोत्तदा ॥	040c  
आमन्त्रयध्वं राष्ट्रेषु ब्राह्मणान्भूमिपानथ ।	041a  
विनाश्च मान्याञ्शूद्रांश्च सर्वानानयतेति च ॥	041c  
वैशम्पायन उवाच 	042  
ते सर्वान्पृथिवीपालान्पाण्डवेयस्य शासनात् ।	042a  
आमन्त्रयाम्बभूवुस्ते प्रेषयामास चापरान् ॥	042c  
दूताश्च वाहनैर्जग्मू राष्ट्राणि सुबहून्यपि ।	043a  
ततो युधिष्ठिरो राजा प्रेषयामास पाण्डवम् ॥	043c  
नकुलं हास्तिनपुरं भीष्माय भरतर्षभ ।	044a  
द्रोणाय धृतराष्ट्राय विदुराय कृपाय च ।	044c  
भ्रातॄणां चैव सर्वेषां येऽनुरक्ता युधिष्ठिरे ॥	044e  
ततस्ते तु यथाकालं कुन्तीपुत्रं युधिष्ठिरम् ।	045a  
दीक्षयाञ्चक्रिरे विप्रा राजसूयाय भारत ॥	045c  
\'ज्येष्ठामूले अमावास्यां मृगाजिनसमावृतः ।	046a  
रौरवाजिनसंवीतो नवनीताक्तदेहवान्\' ॥	046c  
दीक्षितः स तु धर्मात्मा धर्मराजो युधिष्ठिरः ।	047a  
जगाम यज्ञायतनं वृतो विप्रैः सहस्रशः ॥	047c  
भातृभिर्ज्ञातिभिश्चैव सुहृद्भिः सचिवैः सह ।	048a  
क्षत्रियैश्च मनुष्येन्द्रैर्नानादेशसमागतैः ॥	048c  
अमात्यैश्च नरश्रेष्ठो धर्मो विग्रहवानिव ।	049a  
आजग्मुर्ब्राह्मणास्तत्र विषयेभ्यस्ततस्ततः ॥	049c  
सर्वविद्यासु निष्णाता वेदवेदाङ्गपारगाः ।	050a  
तेषामावसथांश्चक्रुर्धर्मराजस्य शासनात् ॥	050c  
बह्वन्नाच्छादनैर्युक्तान्सगणानां पृथक् पृथक् ।	051a  
सर्वर्तुगुणसम्पन्नाञ्शिल्पिनोऽथ सहस्रशः ॥	051c  
तेषु ते न्यवसन्राजन्ब्राह्मणा नृपसत्कृताः ।	052a  
कथयन्तः कथा बह्वीः पश्यन्तो नटनर्तकान् ॥	052c  
भुञ्जतां चैव विप्राणां वदतां च महास्वनः ।	053a  
अनिशं श्रूयते तत्र मुदितानां महात्मनाम् ॥	053c  
दीयतां दीयतामेषां भुज्यतां भुज्यतामिति ।	054a  
एवम्प्रकाराः सञ्जल्पाः श्रूयन्तेस्मात्र नित्यशः ॥	054c  
गवां शतसहस्राणि शयनानां च भारत ।	055a  
रुक्मस्य योषितां चैव धर्मराजः पृथक् ददौ ॥	055c  
प्रावर्ततैवं यज्ञः स पाण्डवस्य महात्मनः ।	056a  
पृथिव्यामेकवीरस्य शक्रस्येव त्रिविष्टपे ॥ 	056c  

इति श्रीमन्महाभारते सभापर्वणि दिग्विजयपर्वणि षट्त्रिंशोऽध्यायः ॥ 36 ॥
2-36-5 मूर्छनं प्रदीपनम् ॥ 2-36-7 निचयो भाण्डागारम् ॥
 2-36-34 धनञ्जयानां धनञ्जयगोत्राणां मध्ये श्रेष्ठः सुसामानाम आङ्गिरसः ॥