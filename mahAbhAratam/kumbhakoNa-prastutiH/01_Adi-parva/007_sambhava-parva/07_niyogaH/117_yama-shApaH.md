---
title: ११७ यम-शापः

---


अध्यायः 117

माण्डव्यं ऋषिं ज्ञात्वा भीतेन राज्ञा तस्य शूलाद्विमोक्षणम् ॥ 1 ॥ अणीमाण्डव्यस्य यमेन विवादः ॥ 2 ॥ माण्डव्यं न यमस्य शापः ॥ 3 ॥
वैशम्पायन उवाच ।	001  
ततः स मुनिशार्दूलस्तानुवाच तपोधनान् ।	001a  
दोषतः कं गमिष्यामि न हि मेऽन्योपराध्यति ॥	001c  
तं दृष्ट्वा रक्षिणस्तत्र तथा बहुतिथेऽहनि ।	002a  
न्यवेदयंस्तथा राज्ञे यथावृत्तं नराधिप ॥	002c  
राजा च तमृषिं श्रुत्वा निष्क्रम्य सह मन्त्रिभिः ।	003a  
प्रसादयामास तदा शूलस्थमृषिसत्तमम् ॥	003c  
राजोवाच ।	004  
यन्मयाऽपकृतं मोहादज्ञानादृषिसत्तम ।	004a  
प्रसादये त्वां तत्राहं न मे त्वं क्रोद्धुमर्हसि ॥	004c  
वैशम्पायन उवाच ।	005  
एवमुक्तस्ततो राज्ञा प्रसादमकरोन्मुनिः ।	005a  
कृतप्रसादं राजा तं ततः समवतारयत् ॥	005c  
अवतार्य च शूलाग्रात्तच्छूलं निश्चकर्ष ह ।	006a  
अशक्नुवंश्च निष्क्रष्टुं शूलं मूले स चिच्छिदे ॥	006c  
स तथान्तर्गतेनैव शूलेन व्यचरन्मुनिः ।	007a  
कण्ठपार्श्वान्तरस्थेन शङ्कुना मुनिराचत् ।	007c  
पुष्पभाजनधारी स्यादिति चिन्तापरोऽभवत् ॥\'	007e  
स चातितपसा लोकान्विजिग्ये दुर्लभान्परैः ॥	008ac  
अणीमाण्डव्य इति च ततो लोकेषु गीयते ।	009a  
स गत्वा सदनं विप्रो धर्मस्य परमार्थवित् ॥	009c  
आसनस्थं ततो धर्मं दृष्ट्वोपालभत प्रभुम् ।	010a  
किं नु तद्दुष्कृतं कर्म मया कृतमजानता ॥	010c  
यस्येयं फलनिर्वृत्तिरीदृश्यासादिता मया ।	011a  
शीघ्रमाचक्ष्व मे तत्त्वं पश्य मे तपसो बलम् ॥	011c  
धर्म उवाच ।	012  
पतङ्गिकानां पुच्छेषु त्वयेषीका प्रवेशिता ।	012a  
कर्मणस्तस्य ते प्राप्तं फलमेतत्तपोधन ॥	012c  
स्वल्पमेव यथा दत्तं दानं बहुगुणं भवेत् ।	013a  
अधर्म एवं विप्रर्षे बहुदुःखफलप्रदः ॥	013c  
अणीमाण्डव्य उवाच ।	014  
कस्मिन्काले मया तत्तु कृतं ब्रूहि यथातथम् ।	014a  
तेनोक्तं धर्मराजेन बालभावे त्वया कृतम् ॥	014c  
अणीमाण्डव्य उवाच ।	015  
बालो हि द्वादशाद्वर्षाज्जन्मतो यत्करिष्यति ।	015a  
न भविष्यत्यधर्मोऽत्र न प्रज्ञास्यति वै दिशः ॥	015c  
अल्पेऽपराधेऽपि महान्मम दण्डस्त्वया धृतः ।	016a  
गरीयान्ब्राह्मणवधः सर्वभूतवधादपि ॥	016c  
शूद्रयोनावतो धर्म मानुषः सम्भविष्यसि ।	017a  
मर्यादां स्थापयाम्यद्य लोके कर्मफलोदयाम् ॥	017c  
आ चतुर्दशकाद्वर्षान्न भविष्यति पातकम् ।	018a  
परतः कुर्वतामेव दोष एव भविष्यति ॥	018c  
वैशम्पायन उवाच ।	019  
एतेन त्वपराधेन शापात्तस्य महात्मनः ।	019a  
धर्मो विदुररूपेण शूद्रयोनावजायत ॥	019c  
धर्मे चार्थे च कुशलो लोभक्रोधविवर्जितः ।	020a  
दीर्घदर्शी शमपरः कुरूणां च हिते रतः ॥ ॥	020c  

इति श्रीमन्महाभारते आदिपर्वणि सम्भवपर्वणि सप्तदशाधिकशततमोऽध्यायः ॥ 117 ॥

1-117-1 दोषतः कङ्गमिष्यामि न कमपि दोषिणं कथयामि । स्वकृतमे भुञ्जे इत्यर्थः ॥ 1-117-9 अणी शूलाग्रं तद्युक्तो माण्डव्यः ॥ 1-117-10 उपालभत गर्हितवान् ॥ 1-117-15 दिशो देशनाः धर्मशास्त्राणि यतो न प्रज्ञास्यति बालत्वात् ॥ 1-117-16 ब्राह्मणवधो ब्राह्मणपीडनम् ॥ 1-117-20 दीर्घदर्शी सर्वकालपरामर्शी । शमपरो निर्वैरः ॥ सप्तदशाधिकशततमोऽध्यायः ॥ 117 ॥