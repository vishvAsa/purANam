---
title: ०४५ विशाला-गतिः
title_english: 045 The legend of churning Milk Ocean

---


विश्वामित्रवचः श्रुत्वा राघवः सहलक्ष्मणः।  
विस्मयं परमं गत्वा विश्वामित्रमथाब्रवीत् ॥ 1.45.1 ॥   

अत्यद्भुतमिदं ब्रह्मन् कथितं परमं त्वया।  
गङ्गावतरणं पुण्यं सागरस्यापि पूरणम् ॥ 1.45.2 ॥   
क्षणभूतेव नौ रात्रिः संवृत्तेयं महातपः।  
इमां चिन्तयतस्सर्वां निखिलेन कथां तव ॥ 1.45.3 ॥   
तस्य सा शर्वरी सर्वा सह सौमित्रिणा तदा।  
जगाम चिन्तयानस्य विश्वामित्रकथां शुभाम् ॥ 1.45.4 ॥   

ततः प्रभाते विमले विश्वामित्रं महामुनिम्।  
उवाच राघवो वाक्यं कृताहिनकमरिन्दमः ॥ 1.45.5 ॥   
गता भगवती रात्रिः श्रोतव्यं परमं श्रुतम् ॥ 1.45.6 ॥   
तरामस् तरितां श्रेष्ठां पुण्यां त्रिपथगां नदीम्॥  
नौरेषा हि सुखास्तीर्णा ऋषीणां पुण्यकर्मणाम्।  
भगवन्तमिह प्राप्तं ज्ञात्वा त्वरितमागता ॥ 1.45.7 ॥   

तस्य तद्वचनं श्रुत्वा राघवस्य महात्मनः।  
सन्तारं कारयामास सर्षिसङ्घः सराघवः ॥ 1.45.8 ॥   
उत्तरं तीरमासाद्य सम्पूज्यर्षिगणं तदा।  
गङ्गाकूले निविष्टास्ते विशालां ददृशुः पुरीम् ॥ 1.45.9 ॥   

ततो मुनिवरस्तूर्णं जगाम सहराघवः।  
विशालां नगरीं रम्यां दिव्यां स्वर्गोपमां तदा ॥ 1.45.10 ॥   
अथ रामो महाप्राज्ञो विश्वामित्रं महामुनिम्।  
पप्रच्छ प्राञ्जलिर्भूत्वा विशालामुत्तमां पुरीम् ॥ 1.45.11 ॥   
कतमो राजवंशोऽयं विशालायां महामुने।  
श्रोतुमिच्छामि भद्रं ते परं कौतूहलं हि मे ॥ 1.45.12 ॥   

तस्य तद्वचनं श्रुत्वा रामस्य मुनिपुङ्गवः।  
आख्यातुं तत्समारेभे विशालस्य पुरातनम् ॥ 1.45.13 ॥   
श्रूयतां राम शक्रस्य कथां कथयतः शुभाम्।  
अस्मिन् देशे तु यद्वृत्तं तदपि शृणु राघव ॥ 1.45.14 ॥   

पूर्वं कृतयुगे राम दितेः पुत्रा महाबलाः।  
अदितेश्च महाभाग वीर्यवन्तः सुधार्मिकाः ॥ 1.45.15 ॥   
ततस्तेषां नरश्रेष्ठ बुद्धिरासीन्महात्मनाम्।  
अमरा अजराश्चैव कथं स्याम निरामयाः ॥ 1.45.16 ॥   

तेषां चिन्तयतां राम बुद्धिरासीन्महात्मनाम्।  
क्षीरोदमथनं कृत्वा रसं प्राप्स्याम तत्र वै ॥ 1.45.17 ॥   
ततो निश्चित्य मथनं योक्त्रं कृत्वा च वासुकिम्।  
मन्थानं मन्दरं कृत्वा ममन्थुरमितौजसः ॥ 1.45.18 ॥   

(अथ वर्षसहस्रेण योक्त्रसर्प शिरांसि च ।  
वमन्तो ऽति विषन् तत्र ददंशुर् दशनैः शिलाः ॥ १-४५-१९  
उत्पपाताग्निसङ्काशं हालाहलमहाविषम्।  
ततो दग्धं जगत्सर्वं सदेवासुरमानुषम्॥  
अथ देवा महादेवम् शङ्करम् शरणार्थिनः ।  
जग्मुः पशुपतिम् रुद्रम् त्राहि त्राहीति तुष्टुवुः ॥ १-४५-२१  

एवम् उक्तस् ततो देवैर् देवेश्वरः प्रभुः ।  
प्रादुर् आसीत् ततो ऽत्रैव शङ्खचक्रधरो हरिः ॥ १-४५-२२  
उवाचैनं स्मितङ् कृत्वा रुद्रम् शूलधरम् हरिः ।  

दैवतैर् मथ्यमानस् तु तत् पूर्वं समुपस्थितम् ॥ १-४५-२३  
तत् त्वदीयं सुरश्रेष्ठः सुराणाम् अग्रतो हि यत् ।  
अग्र पूजामिह स्थित्वा गृहाणेदम् विषम् प्रभो ॥ १-४५-२४  
इत्य् उक्त्वा च सुरश्रेष्ठस् तत्रैवान्तरधीयत ।  

देवतानाम् भयन् दृष्ट्वा श्रुत्वा वाक्यम् तु शारङ्गिणः ॥ १-४५-२५  
हालाहलम् विषङ् घोरं सञ्जग्राहामृतोपमम् ।  
देवान् विसृज्य देवेशो जगाम भगवान् हरः॥ १-४५-२६  
ततो देवासुराः सर्वे ममन्थू रघुनन्दन।  
प्रविवेशाथ पातालम् मन्थानः पर्वतोत्तमः॥ १-४५-२७  

ततो देवाः स गन्धर्वाः तुष्टुवुः मधुसूदनम्।  
त्वङ् गतिः सर्व भूतानाम् विशेषेण दिवौकसाम्॥ १-४५-२८  
पालयास्मान् महाबाहो गिरिम् उद्धर्तुम् अर्‌हसि।  
इति श्रुत्वा हृषीकेशः कामठम् रूपम् आस्थितः॥ १-४५-२९  
पर्वतम् पृष्ठतः कृत्वा शिश्ये तत्रोदधौ हरिः।  
पर्वताग्रन् तु लोकात्मा हस्तेन आक्रम्य केशवः॥ १-४५-३०  
देवानाम् मध्यतः स्थित्वा ममन्थ पुरुषोत्तमः।)  

अथ वर्षसहस्रेण आयुर्वेदमयः पुमान्।  
उदतिष्ठत् सुधर्मात्मा सदण्डः सकमण्डलुः।  

पूर्वं धन्वन्तरिर्नाम अप्सराश्च सुवर्चसः ॥ 1.45.19 ॥   
अप्सु निर्मथनादेव रसस्तस्माद्वरस्त्रियः।  
उत्पेतुर्मनुजश्रेष्ठ तस्मादप्सरसोऽभवन् ॥ 1.45.20 ॥   
षष्टिः कोट्योऽभवंस्तासामप्सराणां सुवर्चसाम्।  
असङ्ख्येयास्तु काकुत्स्थ यास्तासां परिचारिकाः ॥ 1.45.21 ॥   
न ताः स्म प्रतिगृह्णन्ति सर्वे ते देवदानवाः।  
अप्रतिग्रहणादेव तेन साधारणाः स्मृताः ॥ 1.45.22 ॥   

वरुणस्य ततः कन्या वारुणी रघुनन्दन।  
उत्पपात महाभागा मार्गमाणा परिग्रहम् ॥ 1.45.23 ॥   
दितेः पुत्रा न तां राम जगृहुर्वरुणात्मजाम्।  
अदितेस्तु सुता वीर जगृहुस्तामनिन्दिताम् ॥ 1.45.24 ॥   
असुरास्तेन दैतेयाः सुरास्तेनादितेः सुताः।  
हृष्टाः प्रमुदिताश्चासन् वारुणीग्रहणात्सुराः ॥ 1.45.25 ॥   

उच्चैश्श्रवा हयश्रेष्ठो मणिरत्नं च कौस्तुभम्।  
उदतिष्ठन्नरश्रेष्ठ तथैवामृतमुत्तमम् ॥ 1.45.26 ॥   
अथ तस्य कृते राम महानासीत्कुलक्षयः।  
अदितेस्तु ततः पुत्रा दितेः पुत्रानसूदयन् ॥ 1.45.27 ॥   
एकतोऽभ्यागमन् सर्वे ह्यसुरा राक्षसैस्सह।  
युद्धमासीन्महाघोरं वीर त्रैलोक्यमोहनम् ॥ 1.45.28 ॥   
यदा क्षयं गतं सर्वं तदा विष्णुर्महाबलः।  
अमृतं सोऽहरत्तूर्णं मायामास्थाय मोहिनीम् ॥ 1.45.29 ॥   

ये गताभिमुखं विष्णुमक्षयं पुरुषोत्तमम्।  
सम्पिष्टास्ते तदा युद्धे विष्णुना प्रभविष्णुना ॥ 1.45.30 ॥   
अदितेरात्मजा वीरा दितेः पुत्रान्निजघिनरे।  
तस्मिन् युद्धे महाघोरे दैतेयादित्ययोर्भृशम् ॥ 1.45.31 ॥   
निहत्य दितिपुत्रांश्च राज्यं प्राप्य पुरन्दरः।  
शशास मुदितो लोकान् सर्षिसङ्घान् सचारणान् ॥ 1.45.32 ॥   