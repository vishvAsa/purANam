+++
title = "६२"

+++

द्विषष्टितमोऽध्यायः ६२  

मार्कण्डेय उवाच  

एवन्तु वदतस्तस्य द्विजपुत्रस्य पावकः  ।  
गार्हपत्यः शरीरे तु सन्निधानमथाकरोत् ॥ ६२.१ ॥  
तेन चाधिष्ठितः सोऽथ प्रभामण्डलमध्यगः  ।  
व्यदीपयत तं देशं मूर्तिमानिव हव्यवाट् ॥ ६२.२ ॥  
तस्यास्तु सुतरां तत्र तादृग्रूपे द्विजन्मनि  ।  
अनुरागोऽभवद्विप्रं पश्यन्त्या देवयोषितः  ॥ ६२.३ ॥  
ततः सोऽधिष्ठितस्तेन हव्यवाहेन तत्क्षणात् ।  
यथापूर्वं तथा गन्तुं प्रवृत्तो द्विजनन्दनः  ॥ ६२.४ ॥  
जगाम च त्वरायुक्तस्तया देव्या निरीक्षितः  ।  
आदृष्टिपातात्तन्वङ्ग्या निश्वासोत्कम्पिकन्धरम्  ॥ ६२.५ ॥  
ततः क्षणेनैव तदा निजगेहमवाप्य सः  ।  
यथाप्रोक्तं द्विजश्रेष्ठश्चकार सकलाः क्रियाः  ॥ ६२.६ ॥  
अथ सा चारुसर्वाङ्गी तत्रासक्तात्ममानसा  ।  
निश्वासपरमा निन्ये दिनशेषं तथा निशाम्  ॥ ६२.७ ॥  
निश्वसन्त्यनवद्याङ्गी हाहेति रुदती मुहुः  ।  
मन्दभाग्येति चात्मानं निनिन्द मदिरेक्षणा  ॥ ६२.८ ॥  
न विहारे न चाहारे रमणीये न वा वने  ।  
न कन्दरेषु रम्येषु सा बबन्ध तदा रतिम्  ॥ ६२.९ ॥  
चकार रममाणे च चक्रवाकयुगे स्पृहाम्  ।  
मुक्ता तेन वरारोहा निनिन्द निजयौवनम्  ॥ ६२.१० ॥  
क्वागताहमिमं शैलं दुष्टदैवबलात्कृता  ।  
क्व च प्राप्तः स मे दृष्टेर्गोचरं तादृशो नरः  ॥ ६२.११ ॥  
यद्यद्य स महाभागो न मे सङ्गमुपैष्यति  ।  
तत्कामाग्निरवश्यं मां क्षपयिष्यति दुः सहः  ॥ ६२.१२ ॥  
रमणीयमभूद्यत्तत्पुंस्कोकिलनिनादितम्  ।  
तेन हीनन्तदेवैतद्दहतीवाद्य मामलम्  ॥ ६२.१३ ॥  

मार्कण्डेय उवाच  

इत्थं सा मदनाविष्टा जगाम मुनिसत्तम  ।  
ववृधे च तदा रागस्तस्यास्तस्मिन् प्रतिक्षणम्  ॥ ६२.१४ ॥  
कलिर्नाम्ना तु गन्धर्वः सानुरागो निराकृतः  ।  
तया पूर्वमभूत्सोऽथ तदवस्थां ददर्श ताम्  ॥ ६२.१५ ॥  
स चिन्तयामास तदा किं न्वेषा गजगामिनी  ।  
निश्वासपवनम्लाना गिरावत्र वरूथिनी  ॥ ६२.१६ ॥  
मुनिशापक्षता किन्नु केनचित्किं विमानिता  ।  
वाष्पवारिपरिक्लिन्नमियन्धत्ते यतो मुखम्  ॥ ६२.१७ ॥  
ततः स दध्यौ सुचिरं तमर्थं कौतुकात्कलिः  ।  
ज्ञातवांश्च प्रभावेण समाधेः स यथातथम्  ॥ ६२.१८ ॥  
पुनः स चिन्तयामास तद्विज्ञाय मुनेः कलिः  ।  
ममोपपादितं साधु भाग्यैरेतत्पुराकृतैः  ॥ ६२.१९ ॥  
मयैषा सानुरागेण बहुशः प्रार्थिता सती  ।  
निराकृतवती सेयमद्य प्राप्या भविष्यति  ॥ ६२.२० ॥  
मानुषे सानुरागेयं तत्र तद्रूपधारिणि  ।  
रंस्यते मय्यसन्दिग्धं किं कालेन करोमि तत् ॥ ६२.२१ ॥  

मार्कण्डेय उवाच  

आत्मप्रभावेण ततस्तस्य रूपं द्विजन्मनः  ।  
कृत्वा चचार यत्रास्ते निषण्णा सा वरूथिनी  ॥ ६२.२२ ॥  
सा तं दृष्ट्वा वरारोहा किञ्चिदुत्फुल्ललोचना  ।  
समेत्य प्राह तन्वङ्गी प्रसीदेति पुनः पुनः  ॥ ६२.२३ ॥  
त्वया त्यक्ता न सन्देहः परित्यक्ष्यामि जीवितम्  ।  
तत्राधर्मः कष्टतरः क्रियालोपो भविष्यति  ॥ ६२.२४ ॥  
मया समेत्य रम्येऽस्मिन्महाकन्दरकन्दरे  ।  
मत्परित्राणजं धर्ममवश्यं प्रतिपत्स्यसे  ॥ ६२.२५ ॥  
आयुषः सावशेषं मे नृनमस्ति महामते  ।  
निवृत्तस्तेन नूनं त्वं हृदयाह्लादकारकः  ॥ ६२.२६ ॥  

कलिरुवाच  

किं करोमि क्रियाहानिर्भवत्यत्र सतो मम  ।  
त्वमप्येवंविधं वाक्यं ब्रवीषि तनुमध्यमे  ॥ ६२.२७ ॥  
तदहं सङ्कटं प्राप्तो यद्ब्रवीमि करोषि तत् ।  
यदि स्यात्सङ्गमो मेऽद्य भवत्या सह नान्यथा  ॥ ६२.२८ ॥  

वरूथिनी उवाच  

प्रसीद यद्ब्रवीषि त्वं तत्करोमि न ते मृषा  ।  
ब्रवीम्येतदनाशङ्कं यत्ते कार्यं मयाधुना  ॥ ६२.२९ ॥  

कलिरुवाच  

नाद्य सम्भोगसमये द्रष्टव्योऽहं त्वया वने  ।  
निमीलिताक्ष्याः संसर्गस्तव सुभ्रु मया सह  ॥ ६२.३० ॥  

वरूथिन्युवाच  

एवं भवतु भद्रन्ते यथेच्छसि तथास्तु तत् ।  
मया सर्वप्रकारं हि वशे स्थेयं तवाधुना  ॥ ६२.३१ ॥  

इति श्रीमार्कण्डेयपुराणे स्वारोचिषे मन्वन्तरे द्विषष्टितमोऽध्यायः  ।  
