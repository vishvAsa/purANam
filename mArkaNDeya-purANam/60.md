+++
title = "६०"

+++

षष्टितमोऽध्यायः ६०  

मार्कण्डेय उवाच  

यत्तु किम्पुरुषं वर्षं तत्प्रवक्ष्याम्यहं द्विज  ।  
यत्रायुर्दशसाहस्त्रं पुरुषाणां वपुष्मताम्  ॥ ६०.१ ॥  
अनामया ह्यशोकाश्च नरा यत्र तथा स्त्रियः  ।  
प्लक्षः षण्डश्च तत्रोक्तः सुमहान्नन्दनोपमः  ॥ ६०.२ ॥  
तस्य ते वै फलरसं पिबन्तः पुरुषाः सदा  ।  
स्थिरयौवननिष्पन्नाः स्त्रियश्चोत्पलगन्धिकाः  ॥ ६०.३ ॥  
अतः परं किम्पुरुषाद्धरिवर्षं प्रचक्ष्यते  ।  
महारजतसङ्काशा जायन्ते तत्र मानवाः  ॥ ६०.४ ॥  
देवलोकच्युताः सर्वे देवरूपाश्च सर्वशः  ।  
हरिवर्षे नराः सर्वे पिबन्तीक्षुरसं शुभम्  ॥ ६०.५ ॥  
न जरा बाधते तत्र न जीर्यन्ते च कर्हिचित् ।  
तावन्तमेव ते कालं जीवन्त्यथ निरामयाः  ॥ ६०.६ ॥  
मेरुवर्षं मया प्रोक्तं मध्यमं यदिलावृतम्  ।  
न तत्र सूर्यस्तपति न ते जीर्यन्ति मानवाः  ॥ ६०.७ ॥  
लभन्ते नात्मलाभञ्च रश्मयश्चन्द्रसूर्ययोः  ।  
नक्षत्राणां ग्रहाणाञ्च मेरोस्तत्र परा द्युतिः  ॥ ६०.८ ॥  
पद्मप्रभाः पद्मगन्धा जम्बूफलरसाशिनः  ।  
पद्मपत्रायताक्षास्तु जायन्ते तत्र मानवाः  ॥ ६०.९ ॥  
वर्षाणान्तु सहस्राणि तत्राप्यायुस्त्रयोदश  ।  
सरावाकारसंस्तारो मेरुमध्ये इलावृते  ॥ ६०.१० ॥  
मेरुस्तत्र महाशैलस्तदाख्यातमिलावृतम्  ।  
रम्यकं वर्षमस्माच्च कथयिष्ये निबोध तत् ॥ ६०.११ ॥  
वृक्षस्तत्रापि चोत्तुङ्गो न्यग्रोधो हरितच्छदः  ।  
तस्यापि ते फलरसं पिबन्तो वर्तयन्ति वै  ॥ ६०.१२ ॥  
वर्षायुतायुषस्तत्र नरास्तत्फलभोगिनः  ।  
रतिप्रधानविमला जरादौर्गन्ध्यवर्जिताः  ॥ ६०.१३ ॥  
तस्मादथोत्तरं वर्षं नाम्ना ख्यातं हिरण्मयम्  ।  
हिरण्वती नदी यत्र प्रभूतकमलोज्ज्वला  ॥ ६०.१४ ॥  
महाबलाः सतेजस्का जायन्ते तत्र मानवाः  ।  
महाकाया महासत्त्वा धनिनः प्रियदर्शनाः  ॥ ६०.१५ ॥  

इति श्रीमार्कण्डेयपुराणेठकिम्पुरुषादिवर्षवर्णनम्ऽ नाम षष्टितमोऽध्यायः  
