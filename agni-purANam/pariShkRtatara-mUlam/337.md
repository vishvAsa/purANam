---
title: ३३७

---
अग्निरुवाच  
काव्यस्य नाटकादेश्च अलङ्कारान् वदाम्यऽथ ।  
ध्वनिर्व्वर्णाः पदं वाक्यमित्येतद्वाङ्‌मयं मतं ॥ ३३७.१ ॥  
  
शास्त्रेतिहासवाक्यानां त्रयं यत्र समाप्यते ।  
शास्त्रे शब्दप्रधानात्वमितिहासेषु निष्ठता ॥ ३३७.२ ॥  
  
अभिधायाः प्रधानत्वात् काव्यं ताभ्यां विभिद्यते ।  
नरत्वं दुर्ल्लभं लोके विद्यातत्र च दुर्ल्लभा ॥ ३३७.३ ॥  
  
कवित्वं दुर्ल्लभं तत्र शक्तिस्तत्र च दुर्ल्लभा ।  
व्युत्‌पत्तिर्दुर्ल्लभा तत्र विवेकस्तत्र दुर्लभः ॥ ३३७.४ ॥  
  
सर्व्वं शास्त्रमविद्वद्भिर्मृग्यमाणन्न सिध्यति ।  
आदिवर्णा द्वितीयश्च महाप्राणास्तुरीयकः ॥ ३३७.५ ॥  
  
वर्गेषु वर्णवृन्दं स्यात्पदं सुप्‌तिङ्‌प्रभेदतः ।  
सङ्‌क्षेपाद्वाक्यमिष्टार्थव्यवछिन्ना पदाबली ॥ ३३७.६ ॥  
  
काव्यं स्फटदलङ्कारं गुणवद्दोषवर्जितम् ।  
योनिर्व्वेदश्च लोकश्च सिद्धमन्नादयोनिजं ॥ ३३७.७ ॥  
  
देवादीनां संस्कृतं स्यात् प्राकृतं त्रिविधं नृणां ।  
गद्यं पद्यञ्च मिश्रञ्च काव्यादि त्रिविधं स्मृतम् ॥ ३३७.८ ॥  
  
आपदः पदसन्तानो गद्यन्तदपि गद्यते ।  
चूर्णकोत्‌कलिकागन्धिवृत्तभेदात् त्रिरूपकम् ॥ ३३७.९ ॥  
  
अल्पाल्पविग्रहं नातिमृदुसन्दर्भनिर्भरं ।  
तूर्णकं नामतो दीर्घसमासात् कलिका भवेत् ॥ ३३७.१० ॥  
  
भवेन्मध्यमसन्दर्भन्नातिकुत्सितविग्रहम् ।  
वृत्तच्छायाहरं वृत्तं गन्धिनैतत् किलोत्‌कटम् ॥ ३३७.११ ॥  
  
आख्यायिका कथा खण्डकथा परिकथा तथा ।  
कथानिकेति मन्यन्ते गद्यकाव्यञ्च पञ्चधा ॥ ३३७.१२ ॥  
  
कर्तृवंशप्रशंसा स्याद्यत्र गद्येन विस्तरात् ।  
कन्याहरणसङ्ग्रामविप्रलम्भविपत्तयः ॥ ३३७.१३ ॥  
  
भवन्ति यत्र दीप्ताश्च रीतिवृत्तिप्रवृत्तयः ।  
उच्छासैश्च चपरिच्छेजो यत्र या चूर्णकोत्तरा ॥ ३३७.१४ ।.  
  
वक्त्रं वापरवक्त्रं वा यत्र साख्यायिका स्मृता ।  
श्लोकैः स्ववंशं सङ्क्षेपात् कविर्यत्र प्रशंसति ॥ ३३७.१५ ॥  
  
मुख्यस्यार्थावताराय भवेद्यत्र कथान्तरम् ।  
परिच्छेदो न यत्र स्याद्भवेद्वालम्भकैः क्कचित् ॥ ३३७.१६ ॥  
  
सा कथा नाम तद्‌गर्भे निबध्नीयाच्चतुष्पदीं ।  
भवेत् खण्डकथा यासौ परिकथा तयोः ॥ ३३७.१७ ॥  
  
अमात्यं सार्थकं वापि द्विजं वा नायकं विदुः ।  
स्यात्तयोः करुणं विद्धि विप्रलम्भश्च तुर्व्विधः ॥ ३३७.१८ ।.  
  
समाप्यते तयोर्न्नाद्या सा कथामनुधावति ।  
कथाख्याथिकयोर्म्मिश्रमावात् परिकथा स्मृता ॥ ३३७.१९ ॥  
  
भयानकं सुखपरं गर्बे च करुणो रसः ।  
अद्भुतोऽन्ते सुक्लृप्तार्थो नोदात्ता सा कथानिका ॥ ३३७.२० ॥  
  
पद्यं चतुष्पदी तच्च वृत्तं जातिरितित्रिधा ।  
वृत्तमक्षरसङ्ख्येयमुक्थं तत् कृतिशेषजम् ॥ ३३७.२१ ॥  
  
मात्राभिर्गणना यत्र सा जातिरिति काश्यपः ।  
सममर्द्धसमं वृत्तं विषमं पैङ्गलं त्रिधा ॥ ३३७.२२ ॥  
  
सा विद्या नौस्तितीर्षूणां गभीरं काव्यसागरं ।  
महाकाव्यं कलापश्च पर्य्याबन्धो विशेषकम् ॥ ३३७.२३ ॥  
  
कुलकं मुक्तक कोष इति पद्यकुटुम्बकम् .  
सर्गबन्धो महाकाव्यमारब्धं संस्कृतेन यत् ॥ ३३७.२४ ॥  
  
तादात्म्यमजहत्तत्र तत्समं नाति दुष्यति ।  
इतिहासकथोद्‌भूतमितरद्वा सदाश्रयं ॥ ३३७.२५ ॥  
  
मन्त्र्दूतप्रयाणाजिनियतं नातिविस्तरम् ।  
शक्कर्य्यातिजगत्यातिशक्कर्य्या त्रिष्टुभा तथा ॥ ३३७.२६ ॥  
  
पुष्पिताग्रादिभिर्व्वक्राभिजनैश्चारुभिः समैः ।  
मुक्ता तु भिम्नवृत्तान्ता नातिसङ्क्षिप्तस्र्गकम् ॥ ३३७.२७ ॥  
  
अतिशक्वरिकाष्टिभ्यामेकसङ्कीर्णकैः पररः ।  
मात्रयाप्यपरः सर्गः प्राशस्त्येषु च पश्चिमः ॥ ३३७.२८ ॥  
  
कल्पोऽतिनिन्दितस्तस्मिन्विशेषानादरः सतां ।  
नगरार्णवशैलर्त्तु चन्द्रार्काश्रमपादपैः ॥ ३३७.२९ ॥  
  
उद्यानसलिलक्रीडामधुपानरतोत्सवैः ।  
दूतीवचनविन्यासैरसतीचरिताद्‌भुतैः ॥ ३३७.३० ॥  
  
तमसा मरुताप्यन्यैविभावैरतिनिर्भरैः ।  
सर्व्ववृत्तिप्रवृत्तञ्च सर्व्वभावप्रभावितम् ॥ ३३७.३१ ॥  
  
सर्व्वरीतिरसैः पुष्टं पुष्टङ्गुणविभूणैः ।  
अत एव महाकाव्यं तत्कर्त्ता च महाकविः ॥ ३३७.३२ ॥  
  
वाग्वैदग्ध्यप्रधानेपि रस एवात्र जीवितम् ।  
पृथक्प्रयत्ननिर्व्वर्त्यं वाग्वक्रिम्नि रसाद्वपुः ॥ ३३७.३३ ॥  
  
चतुर्व्वर्गफलं विश्वग्व्याख्यातं नायकाख्यया ।  
समानवृत्तिनिर्व्यूढः कौशिकीवृत्तिकोमलः ॥ ३३७.३४ ॥  
  
कलापोऽत्र प्रवासः प्रागनुरागाह्वयो रसः ।  
सविशेषकञ्च प्राप्त्यादि संस्कृतेनेतरेण च ॥ ३३७.३५ ॥  
  
श्लोकैरनेकैः कुलकं स्यात् सन्दानितकानि तत्।  
मुक्तकं श्लोक एकैकश्चमत्कारक्षमः सतां ॥ ३३७.३६ ॥  
  
सूक्तिभिः कविसिंहानां सुन्दरीभिः समन्वितः .  
कोषो ब्रह्मापरिच्छिन्नः स विदग्धाय रोचते ॥ ३३७.३७ ॥  
  
आभासोपमशक्तिश्च सर्गे यद्भिन्नवृत्तता ।  
मिश्रं वपुरिति ख्यातं प्रकीर्णमिति च द्विधा ॥ ३३७.३८ ॥  
  
श्रव्यञ्चैवाबिनेयञ्च प्रकीर्णं सकलोक्तिभिः ॥ ३३७.३९ ॥  
  
इत्यादिमहापुराणे आग्नेये काव्यादिलक्षणं नाम सप्तत्रिंशदधिकत्रिशततमोऽध्यायः ॥