---
title: ०८९ शकुन्तला-कथा
unicode_script: devanagari

---


अध्यायः 089

शकुन्तलोपाख्यानारम्भः ॥ 1 ॥

जनमेजय उवाच ।	001  
भगवन्विस्तरेणेह भरतस्य महात्मनः ।	001a  
जन्म कर्म च सुश्रूषोस्तन्मे शंसितुमर्हसि ॥	001c  
वैशम्पायन उवाच 	002  
पौरवाणां वंशकरो दुष्यन्तो नाम वीर्यवान् ।	002a  
पृथिव्याश्चतुरन्ताया गोप्ता भरतसत्तम ॥	002c  
चतुर्भागं भुवः कृत्स्नं यो भुङ्क्ते मनुजेश्वरः ।	003a  
समुद्रावरणांश्चापि देशान्स समितिञ्जयः ॥	003c  
आम्लेच्छावधिकान्सर्वान्स भुङ्क्ते रिपुमर्दनः ।	004a  
रत्नाकरसमुद्रान्तांश्चातुर्वर्ण्यजनावृतान् ॥	004c  
न वर्णसङ्करकरो न कृष्याकरकृज्जनः ।	005a  
न पापकृत्कश्चिदासीत्तस्मिन्राजनि शासति ॥	005c  
धर्मे रतिं सेवमाना धर्मार्थावभिपेदिरे ।	006a  
तदा नरा नरव्याघ्र तस्मिञ्जनपदेश्वरे ॥	006c  
नासीच्चोरभयं तात न क्षुधाभयमण्वपि ।	007a  
नासीद्व्याधिभयं चापि तस्मिञ्जनपदेश्वरे ॥	007c  
स्वधर्मै रेमिरे वर्णा दैवे कर्मणि निःस्पृहाः ।	008a  
तमाश्रित्य महीपालमासंश्चैवाकुतोभयाः ॥	008c  
कालवर्षी च पर्जन्यः सस्यानि रसवन्ति च ।	009a  
सर्वरत्नसमृद्धा च मही पशुमती तथा ॥	009c  
स्वकर्मनिरता विप्रा नानृतं तेषु विद्यते ।	010a  
स चाद्भुतमहावीर्यो वज्रसंहननो युवा ॥	010c  
उद्यम्य मन्दरं दोर्भ्यां वहेत्सवनकाननम् ।	011a  
चतुष्पथगदायुद्धे सर्वप्रहरणेषु च ॥	011c  
नागपृष्ठेऽश्वपृष्ठे च बभूव परिनिष्ठतः ।	012a  
बले विष्णुसमश्चासीत्तेजसा भास्करोपमः ॥	012c  
अक्षोभ्यत्वेऽर्णवसमः सहिष्णुत्वे धरासमः ।	013a  
सम्मतः स महीपालः प्रसन्नपुरराष्ट्रवान् ॥	013c  
भूयो धर्मपरैर्भावैर्मुदितं जनमादिशत् ॥ ॥	014ac  

इति श्रीमन्महाभारते आदिपर्वणि सम्भवपर्वणि एकोननवतितमोऽध्यायः ॥ 89 ॥

1-89-5 न कृष्याकरकृत् कृषिकृन्न भुवोऽकृष्टपच्यत्वात् । आकरः सुवर्णादिधातूत्पत्तिस्थानं तत्रापि यत्नं न करोति पृथिव्या रत्नैर्धातुभिश्च पूर्णत्वात् ॥ 1-89-8 दैवे कर्मणि वृष्ट्याद्यर्थे कारीर्यादिकाम्यकर्मणि ॥
 1-89-9 तदेवाह कालेति ॥ 
1-89-10 वज्रसंहननो दृढदेहः ॥ 
1-89-11 सवनकाननं वनं जलमुपवनं वा ॥ 
1-89-14 आदिशत् शशास ॥ एकोननवतितमोऽध्यायः ॥ 89 ॥