---
title: ०४४

---
भगवानुवाच  
वासुदेवादिप्रतिमालक्षणं प्रवदामि ते।  
प्रासादस्योत्तरे पूर्वमुखीं वा चोत्ताराननाम् ॥ १ ॥  
  
संस्थाप्य पूज्य च बलिं दत्त्वाथो मध्यसूत्रकम्।  
शिल्पी तु नवधा विभज्य नवमेंऽशके ॥ २ ॥  
  
सूर्पभक्तैः शिलायां तु भागं स्वाङ्गुलमुच्यते।  
द्व्यङ्गुलं गोलकं नाम्ना कालनेत्रं तदुच्यते ॥ ३ ॥  
  
भागमेकं त्रिदा भक्त्वा पार्ष्णिभागं प्राकल्पयेत्।  
भागमेकं तथा जानौ ग्रीवायां भागमेव च ॥ ४ ॥  
  
मुकुटं तालमात्रं स्यात्तालमात्रं तथा मुखम्।  
तालेनैकेन कण्ठन्तु तालेन हृदयं तथा ॥ ५ ॥  
  
नाभिमेढ्रान्तरन्तालं द्वितालावूरुकौ तथा।  
तालद्वयेन जङ्घा स्यात् सूत्राणि श्रृणु साम्प्रतम् ॥ ६ ॥  
  
कार्य्यं सूत्रद्वयं पादे जङ्घामध्ये तथापरम्।  
जानौ सूत्रद्वयं कार्य्यमूरुमध्ये तथापरम् ॥ ७ ॥  
  
मेढ्रे तथापरं कार्य्यं कट्यां सूत्रन्तथापरम्।  
मेखलाबन्धसिद्ध्यर्थं नाभ्यां चैवापरन्तथा ॥ ८ ॥  
  
हृदये च तथा कार्य्यं कण्ठे सूत्रद्वयं तथा।  
ललाटे चापरं कार्यं मस्तके च तथापरम् ॥ ९ ॥  
  
मुकुटोपरि कर्त्तव्यं सूत्रमेकं विचक्षणैः।  
सूत्राण्यूद्‌र्ध्वं प्रदेयानि सप्तैव कमलोद्भव ॥ १० ॥  
  
कक्षात्रिकान्तरेणैव षट् सूत्राणि प्रदापयेत्।  
मध्यसूत्रं तु सन्त्यज्य सूत्राण्येव निवेदयेत् ॥ ११ ॥  
  
ललाटं नासिकावक्त्रं कर्त्तव्यञ्चतुरङ्गुलम्।  
ग्रीवाकर्णौ तु कर्त्तव्यौ आयामाच्चतुरङ्गुलौ ॥ १२ ॥  
  
द्व्यङ्गुले हनुके कार्य्ये विस्ताराच्चिवुकन्तथा।  
अष्टाङ्गुलं ललाटन्तु विस्तारेण प्रकीत्तिन्तम् ॥ १३ ॥  
  
परेण द्व्यङ्गुलौ शङ्खौ कर्त्तव्यावलकान्वितौ।  
चतुरङ्गुलमाख्यातमन्तरं कर्णनेत्रयोः ॥ १४ ॥  
  
द्व्यङ्गुलौ पृथुकौ कर्णौ कर्णापाङ्गार्द्धम्पञ्च मे।  
भ्रूसभेन तु सूत्रेण कर्णक्षोत्रं प्रकीत्तितम् ॥ १५ ॥  
  
विद्धं षडङ्गुलं कर्णमविद्धञ्चतुरङ्गुलम्।  
चिवुकेन समं विद्धमविद्धं वा षडङ्गुलम् ॥ १६ ॥  
  
गन्धपात्रं तथावर्त्तं शष्कुलीं कल्वयेत्तथा।  
द्व्यङ्गुलेगधरः कार्यस्तस्यार्द्धेनोत्तराधरः ॥ १७ ॥  
  
अर्द्धाङ्गुलं तथा नेत्रं वक्त्रन्तु चतुरङ्गुलम्।  
आयामेन तु वैपुल्यात् सार्द्धमङ्गुलमुच्यते ॥ १८ ॥  
  
अचव्यात्तमेवं स्याद्वक्त्रं व्यात्तं द्व्यङ्गुलमिष्यते।  
नासावंशसमुच्छायं मूले त्वेकाङ्गुलं मतम् ॥ १९ ॥  
  
उच्छाया द्व्यङ्गुलं चाग्रे करवीरोपमाः स्मृताः।  
अन्तरं चक्षुषोः कार्यं चतुरङ्गुलमानतः ॥ २० ॥  
  
द्व्यङ्गुलं चाक्षिकोणं च द्व्यङ्गुलं चान्तरं तयोः।  
तारा नेत्रत्रिभागेण दृक्‌तारा पञ्चमांशिका ॥ २१ ॥  
  
त्र्यङ्गुलं नेत्रविस्तारं द्रोणी चार्द्धाङ्गुला मता।  
तत्‌प्रमाणा भ्रुवोर्लेखा भ्रुवौ चैव समे मते ॥ २२ ॥  
  
भ्रूमध्यं द्व्यङ्गुलं कार्यं भ्रूदैर्घ्यं चतुरङ्गुलम् ।  
षट्‌त्रिंशदङ्गुलायामम्मस्तकस्य तु वेष्टनम् ॥ २३ ॥  
  
मूर्त्तीनां केशवादीनां द्वात्रिंशद्वेष्टनं भवेत्।  
पञ्च नेत्रा त्वधोग्रीवा विस्तारद्वेष्टनं पुनः ॥ २४ ॥  
  
त्रिगुणं तु भवेदूद्धर्वं विस्तृताष्टाङ्गुलं पुनः।  
ग्रीवात्रिगुणमायामं ग्रीवावक्षोन्तरं भवेत् ॥ २५ ॥  
  
स्कन्दावष्टाङ्गुलौ कार्यौ त्रिकलावंशकौ शुभौ।  
सप्तनेत्रौ स्मृतौ बाहू प्रवाहू षोडशाङ्गुलौ ॥ २६ ॥  
  
त्रिकलौ विस्तृतौ बाहू प्रवाहू चापि तत्‌समौ।  
बाहुदण्डोद्ध्‌र्वतो ज्ञेयः परिणाहः कला नव ॥ २८ ॥  
  
नाहः प्रबाहुमध्ये तु षोडशाङ्गुल उच्यते।  
अग्रहस्ते परीणाहो द्वादशाङ्गुल उच्यते ॥ २९ ॥  
  
विस्तारेण करतलं कीर्त्तितं तु षडङ्गुलम्।  
दैर्घ्यं सप्ताङ्गुलं कार्यं मध्या पञ्चाङ्गुला मता ॥ ३० ॥  
  
तर्ज्जन्यनामिका चैव तस्मादर्द्धाङ्गुलं विना।  
कनिष्ठाङ्गुष्ठकौ कार्यौ चतुरङ्गुलम्मितौ ॥ ३१ ॥  
  
द्विपर्वोङगुष्ठकः कार्यः शेषाङ्गुल्यस्त्रिपर्विकाः।  
सर्वासां पर्वणोर्द्धेन नखमानं विधीयते ॥ ३२ ॥  
  
वक्षसो यत् प्रमाणन्तु जठरं तत्‌प्रमाणतः।  
अङ्‌गुलैकं भवेन्नाभी वेधेन च प्रमाणतः ॥ ३३ ॥  
  
ततो मेढ्रान्तरं कार्यं तालमात्रं प्रमाणतः।  
नाभिमध्ये परीणाहो द्विचत्वारिंशदङ्गुलैः ॥ ३४ ॥  
  
अन्तरं स्तनयोः कार्य्यं तालमात्रं प्रमाणतः।  
चिवुकौ यवमानौ तु मण्डलं द्विपदं भवेत् ॥ ३५ ॥  
  
चतुः षष्ट्यङ्गुलं कार्यं वेष्टनं वक्षसः स्फुटम्।  
चतुर्मुखञ्च तदधोवेष्टनं परिकीर्त्तितम् ॥ ३६ ॥  
  
परिणाहस्तथा कट्या चतुः पञ्चाशदङ्गुलैः।  
विस्तारश्चोरुमूले तु प्रोच्यते द्वादशाङ्गुलः ॥ ३७ ॥  
  
तस्मादभ्यधिकं मध्ये ततो निम्नतरं क्रमात्।  
विस्तृताष्टाङ्गुलं जानुत्रिगुणा परिणाहतः ॥ ३८ ॥  
  
जङ्घा मध्ये तु विस्तारः सप्ताङ्गुल उदाहृतः।  
त्रिगुणा परिधिश्चास्य जङ्घाग्रं पञ्चविस्तरात् ॥ ३९ ॥  
  
त्रिगुणा परिधिस्चास्य पादौ तालप्रमाणकौ।  
आयामादुत्थितौ पादौ चतुरङ्गुलमेव च ॥ ४० ॥  
  
गुल्फात् पूर्वं तु कर्त्तव्यं प्रमाणाच्चतुरङ्गेलम्।  
त्रिकलं विस्तृतौ पादौ त्र्यङ्गुलो गुह्यकः स्मृतः ॥ ४१ ॥  
  
पञ्चाङ्गुलन्तु नाहोस्य दीर्घा तद्वत् प्रदेशिनी।  
अष्टमाष्टांशतो न्यूताः शेषाङ्गुल्यः क्रमेण तु ॥ ४२ ॥  
  
सपादाङ्गुलमुत्तसेधमङगुष्ठस्य प्रकीर्त्तितम्।  
यवोनमङ्गुलं कार्यमङ्गुष्ठस्य नखं तथा ॥ ४३ ॥  
  
अर्द्धाङ्गुलं तथान्यासां क्रमान् न्यूनं तु कारयेत्।  
त्र्यङ्गुलौ वृषणौ कार्यौ मेढ्रं तु चतुरङ्गुम् ॥ ४४ ॥  
  
परिणाहोत्र कोषाग्रं कर्त्तव्यञ्चतुरङ्गुलम्।  
षडङ्गुलपरीणाहौ वृषणौ परिकीर्त्तितौ ॥ ४५ ॥  
  
प्रतिमा भूषणाढ्या स्यादेतदुद्देशलक्षणम्।  
अनयैव दिशा कार्यं लोके दृष्ट्वा तु लक्षणम् ॥ ४६ ॥  
  
दक्षिणे तु करे चक्रमधस्तात् पद्ममेव च।  
वामे शङ्खं गदीदसितद्वासुदेवस्य लक्षणात् ॥ ४७ ॥  
  
श्रीपुष्टी चापि कर्त्तव्ये पद्मवीणाकरान्विते।  
ऊरुमात्रोच्छितायामे मालाविद्याधरौ तथा ॥ ४८ ॥  
  
प्रभामण्डलसंस्थौ तौ प्रभा हस्त्यादिभूषणा।  
पद्माभं पादपीठन्तु प्रतिमास्वेवमाचरेत् ॥ ४९ ॥  
  
इत्यादिमहापुराणे आग्नेये प्रतिमालक्षणं नाम चतुश्चत्वार्रिशोऽध्यायः।